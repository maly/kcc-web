---
id: 131
title: Bajkazyl
date: 2014-08-26T07:00:48+01:00
author: Martin Maly
layout: post
guid: https://kcc.misantrop.info/?p=131
permalink: /2014/08/26/bajkazyl/
categories:
  - Kuřecí
---
Hledání úspěšného příkladu toho, jak někdo něco zlepšil, není snadné. Ono se to zlepšení děje pomalu a nenápadně, vlastně o tom ani moc nevíte, jen je to najednou lepší&#8230;

Jenže vy ho musíte najít. Vy a vaši kolegové novináři, což jsou taková zvláštní sorta lidí s tendencí k adoraci _komunitních_ a jiných _nesystémových_ věcí. Nebo už jste snad někdy viděli lajfstajlového novináře, který by jásal nad tím, že někde vzniklo šest zcela normálních obchodů, kam chodí zcela normální lidé nakupovat? Ne, kdepak, obchod je nesexy, ten nás _nebaví_, chce to najít něco, co _nás baví_, nějaký _zajímavý koncept_.

Jak padnou slova &#8222;zajímavý koncept&#8220;, tak v závěsu přijde slovo &#8222;kavárna&#8220;. Ne, není jich ještě dost a zjevně ještě nejsou vyčerpané všechny možnosti _kavárenských konceptů_.

Rozvášnění novináři pak občas přijdou s _konceptem,_ co _komunikuje s veřejným prostorem_, ale pokud narazí na zdvořilý odpor, dojde jim, že s &#8222;nestereem&#8220; přestřelili a vrátí se pokorně ke kavárně. Ale ne k té, kam přijdete a dáte si u stolku dobrou kávu, ta je málo _pechakucha!_ Kavárna, která _nás baví_, je taková, kde se sedí na směsi truhel, starých lavic, plyšových medvědů a pytlů s ovsem a totálně zmatená a laxní obsluha vám servíruje kafe v servisu &#8222;každý pes jiná ves&#8220; na skříň od šicího stroje. Proč? Poniváč to je koncept, kurva! A vy nejste zákazníci, vy jste návštěvníci umělecké galerie s konceptama, takže _vstupte do díla_ a obdivujte nuance.

Rád bych si sedl do prvorepublikové kavárny, kde byla obsluha k tomu, aby vám podala dobrou kávu v příjemném prostředí. Ale obávám se, že kdybych našel kavárnu s prvorepublikovým prostředím, bude to _koncept_ a _hra na kafe_.

(Proč to má titulek Bajkazyl, když to není kavárna? To je prosté: _Byli jste tam někdy?_)