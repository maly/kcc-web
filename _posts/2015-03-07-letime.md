---
id: 902
title: Letíme
date: 2015-03-07T08:00:21+01:00
author: Martin Maly
layout: post
guid: https://kcc.misantrop.info/?p=902
permalink: /2015/03/07/letime/
xyz_lnap:
  - "1"
categories:
  - Kuřecí
---
Jsem si říkal, že až jednou, až se to trošku zvolní, bych o tom napsal článek.

Jak se z [nápadu](https://kcc.misantrop.info/2015/03/01/burza/ "Burza") stane [web](https://oldplayer.cz/burza/), co má denně 2000 návštěvníků a kde během prvních pěti dní provozu našlo dvaapůl tisíce her nové majitele.

Mám z toho dobrý pocit. Na začátku totiž byl pohled na účet u HumbleBundle a vnitřní povzdechnutí, že tam mám tolik her, co nevyužiju, ale nechce se mi pro každou dělat losování, soutěže, kvízy, cojávímco&#8230; No a zjevně nás je takových spousta. A prvních pět dní překonalo moje očekávání. Ne počtem her, to je metrika pro nevyrovnané jedince se slabým egem, co si musí neustále porovnávat počítadla. Já totiž čekal, pámbu mě netrestej, že _to bude horší_. Ale byl jsem příjemně překvapen: Lidi si za hry děkují, problémy berou s nadhledem, nevyskytli se žádní vyčůránci, co by chtěli všechno pro sebe, nebo naopak co by chtěli očůrávat systém, uživatelé mi píšou dobré náměty&#8230;

Nevím, jakou roli v tom hraje omezení na Twitter, ale věřím, že nějakou ano.

Každopádně je radost v takové atmosféře vymýšlet nové funkce. Každý den jich přibylo hned několik. Třeba reputační systém, který umožňuje říct, jestli kód fungoval nebo ne. Omezí se tím vkladači nesmyslů a bonus získají ti, co vkládají dobré a ověřené kódy. A pak jsem trošku zatlačil a donutil lidi, aby tu zpětnou vazbu fakt dávali. Přidal jsem hledání her. Pokud hru nenajdete, můžete si ji uložit do wishlistu a systém vás upozorní, když tam někdo takovou hru vloží. Kromě Steamu a Humble Bundle můžete teď vkládat kódy pro Origin a linky z Indiegala nebo GOG. Je tam možnost vzít si kód zpátky, v případě, že jste si ho omylem mezitím zneplatnili nebo že si nejste jisti. Je tam možnost při listování seznamem potlačit hry ze systémů, které nemám nebo nechci.

A pár drobností, jako třeba vizuální odlišení DLC a PACK a GOTY her.

Jak říkám: Radost. Jde to rychle dopředu, lidi si to chválí, to je pak potěšení něco takového dělat. Jo, sice nemám volný čas, ale tady mám dojem, že ta práce má smysl, protože lidem přináší radost. Včetně mně. Jsem taky lidi&#8230; (Dokonce mě kolega přesvědčil, abych tam dal &#8222;donate button&#8220;. Takže ti, kteří si [Burzu](https://oldplayer.cz/burza/) fakt oblíbili a říkají si, že by třeba přispěli na provoz nebo na vývoj, mají možnost &#8211; přes Bitcoiny i přes PayPal.)

Dokonce [Burzu](https://oldplayer.cz/burza/) pochválilo i několik komentátorů z Roota. Samosebou, nikdo z nich nemá Twitter, takže to nemohli odzkoušet, a zakládat ho nebudou, ale pochválili. Těší mě to.

Všem děkuju! Ať vám [Burza](https://oldplayer.cz/burza/) dlouho slouží a dál přináší radost!