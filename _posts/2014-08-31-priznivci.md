---
id: 171
title: Příznivci
date: 2014-08-31T07:00:25+01:00
author: Martin Maly
layout: post
guid: http://kcc.uelectronics.info/?p=171
permalink: /2014/08/31/priznivci/
categories:
  - Kuřecí
---
Jak co, samozřejmě. Uvedu hypotetický příklad: Chci se rozhodnout, jestli si mám koupit přímotop, nebo plynový kotel. Tak se zeptám svých sociálních sítí, a objeví se někdo, kdo má naprosto skvělé argumenty, zjevně se ve věci vyzná, a vysvětlí mi, že samozřejmě nejlepší je přímotop. Fajn, okej, asi má pravdu&#8230; a pak si prokliknu jeho profil a vidím: Je členem skupin &#8222;Milujeme ČEZ&#8220;, &#8222;Elektřina je tvůj kamarád&#8220;, &#8222;Topíme elektřinou&#8220;. Hm, hm, hm. Co vy, věřili byste mu v té chvíli víc, nebo míň?

Tak asi nemá důvod vymýšlet nějaké nesmysly, protože když mě přesvědčí, tak z toho sám nic mít nebude. A zjevně se o to zajímá, takže má asi nastudováno&#8230;

Mnojo. Já nevím jak vy, ale já mu v té chvíli věřím míň (alespoň do chvíle, než si ho prolustruju důkladněji &#8211; třeba se ukáže, že to je docent energetiky a k tomuhle názoru dospěl po důkladném studiu). Mám totiž takovou zkušenost, že se velmi často neozývají odborníci, ale fanoušci či evangelizátoři. Tedy lidé, kteří mají tu kterou věc rádi, znají spoustu argumentů _pro_, a znají i argumenty, proč ne něco jiného. Je dobré si je poslechnout &#8211; ale pak se zeptat fanoušků té druhé strany. Vezmete z obou táborů argumenty, dáte dohromady, zatřesete, a pak si můžete zvážit sami.

Méně ezoterický příklad? Třeba bavit se s Pirátem Obecným o autorském zákonu. Nebo si dělat názor na [Bitcoin](http://kcc.uelectronics.info/2014/08/23/co-vy-o-tom-vite/ "Co vy o tom víte?") podle lidí, co jsou členy šesti skupin a la &#8222;Příznivci Btc&#8220;. Jejich argumenty pro je dobré znát, ale poslechněte si radši i ty argumenty proti. Ona ta fanouškovská optika bývá často zkreslená.

Připomíná mi to legendární EUblog, kde autor horoval za přistoupení k EU a opakoval, že to má jen samé výhody. Ptal jsem se ho, že chci tedy slyšet, kde on, jako fanoušek, vidí nevýhody. _Ne, žádné nejsou, to co odpůrci uvádějí jako argumenty jsou jen fámy a mýty, šmytec!_ Neuveritelné, taková skvělá věc, žádné nevýhody to nemá! V tu chvíli jdu pro informace k méně zaslepenému zdroji.

Se slzou v oku občas vzpomenu na furore fanoušků Opery, když se někdo o jejich lovebrandu vyjádřil skepticky (pro fanoušky vše, co není adorace &#8211; tu nazývají &#8222;realistický názor&#8220; &#8211; je automaticky &#8222;negativismus&#8220;). Leitmotiv: [Co ty o tom můžeš vědět, pisálku](http://kcc.uelectronics.info/2014/08/23/co-vy-o-tom-vite/ "Co vy o tom víte?")!

Zkrátka se v těhle věcech snažím nepodléhat dojmu, že fanoušek je nutně odborník. Není to tak vždy a je lepší na to nesázet.