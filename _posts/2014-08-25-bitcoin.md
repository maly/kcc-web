---
id: 127
title: Bitcoin
date: 2014-08-25T07:00:50+01:00
author: Martin Maly
layout: post
guid: https://kcc.misantrop.info/?p=127
permalink: /2014/08/25/bitcoin/
categories:
  - Kuřecí
---
Svou skepsí se netajím. A fascinuje mě to nadšení a zaujetí, s jakým někteří propagátoři bitcoinu ignorují varovné signály, že to nebude až tak úžasné.

A víte, co je největší maso? Když poslouchám revolucionáře ze serverovny, kteří věří, že bitcoinem &#8222;ohrozí systém&#8220;.

V mé generaci věřili, že systém zničí punkem.

Hrozně se radují z toho, jak je systém nervózní z toho, že oni platí nějakou kryptoměnou. Žetonama. Nebo stravenkama. Plátýnkem.

Systém je poměrně v klidu, a jednoho dne bitcoin odejde zpátky do zapomnění a budou si jím platit nerdi za výbavu pro MMORPG. Pamatujte si: Kdyby bitcoin opravdu mohl ohrozit systém, tak ho systém zaintegruje a ovládne.

Mám takové empirické pravidlo, kterým rozlišuju věci, co se ujmou, od věcí, co se neujmou. Tak samosebou, udělám si nějaký přehled o tom, co ta věc nabízí a jak, ale pak se podívám, jací lidé a jak ji propagují. Ono se to těžko předává, ale docela to funguje. U toho, co časem odejde do ústraní, jsou věrozvěsti &#8222;budoucnosti světa&#8220; o něco agresivnější a o něco přepálenější než u věcí, které prostě fungujou a jdou dopředu a nakonec se prosadí. No a pak mám pár indikátorů. Jedni mají čuch na trendy, druzí mají čuch na budoucí zapomněnky. Podle toho, kolik ajťáků najednou ví, co přesně &#8222;matematicky prostě nelze prolomit&#8220; a jak funguje ekonomika a co jsou fiat měny, i když jinak ekonomii považují za pavědu, které se vysmívají a kterou v práci aktivně nenávidí, a podle toho, jak zaníceně obhajují konečné vítězství digitální svobody, tak můj indikátor říká: Ne, tohle nebude ta velká věc. Někdo to ještě implementuje, budeme se tím prsit, a pak to pomalu odumře a zůstane v nějaké obskurní fázi. Jako Orkut nebo Second Life.

Diskuse s pětadvacetiletým zapáleným obhájcem bitcoinu končí vždycky stejně: &#8222;Vidím, že tě nepřesvědčím, hele, ty si věř, čemu chceš, já věřím tomuhle, to vymysleli vědci, potvrdili to, takže to prostě bude fungovat.&#8220; Viděl jsem spoustu věcí, co vymysleli vědci, fungovalo to, a dneska to je v muzeu kuriozit, od systému Video2000 po (třeba) Bernoulli disky, dál třeba avataři, OpenID nebo online virtuální měny. Všechny. Jenže to je zkušenost, kterou si musíme všichni projít. I ti bitcoinisti za patnáct let.

Můžu se mýlit a Bitcoin opravdu bude fungovat jako stabilní paralelní měna. Ale pokud mě znáte, tak víte, že nemám ve zvyku se mýlit.