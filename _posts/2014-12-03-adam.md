---
id: 538
title: Adam
date: 2014-12-03T08:00:12+01:00
author: Martin Maly
layout: post
guid: http://kcc.uelectronics.info/?p=538
permalink: /2014/12/03/adam/
xyz_lnap:
  - "1"
categories:
  - Kuřecí
---
Tentokrát konkrétní, totiž Adam Štrauch, takto můj exkolega z IInfa. Proklikl jsem se k němu na web přes [článek, který mi promluvil z duše](http://u.initd.cz/a-k-cemu-to-je-dobry/), a když už jsem tam byl, početl jsem si víc. A jak jsem si tak počítal (hm, hm, to je nějaké divné slovo, sice je odvozené od &#8222;počíst&#8220; správně, ale znamená něco jiného, ještě se nad tím zamyslím), tak jsem narazil na [článek o vině](http://u.initd.cz/vina/).

Ve stručnosti &#8211; jde o dávný případ masové (protože bylo hodně obětí v krátkém časovém úseku) vraždy, kdy chovanec / chovankyně zapálila ústav, v důsledku čehož zemřelo 26 lidí. Potud fakta.

Adam pak celkem správně poukazuje na to, že na prvopočátku tragédie bylo nešťastné šikanované dítě, které vyrostlo v extrémních podmínkách, tak se holt extrémně chovalo. Proti tomu nelze taky nic namítnout.

V zásadě tedy alles gute, až na jednu větu, kde Adam odvážně tvrdí, že vrahem tedy nebyla dotyčná osoba, ale prostředí, co ji formovalo, od rodiny přes školu po ústavy. A tady bych si dovolil vyjádřit ostrý nesouhlas. Vrahem, Adame, je a vždycky bude ten, kdo svým jednáním bezprostředně a úmyslně&#8230; a tak dál! (Tedy v tomto případě navíc nešlo o vraždu, protože pachatelka neměla úmysl zabíjet.) Ale obecně u vražd platí, že morální relativismus (&#8222;za to nemůže, za to vlastně může špatná společnost&#8220;) je nesmysl. Pokud bychom na něj přistoupili, museli bychom zbořit konstrukci svobodné vůle a dojdeme k determinismu, kdy lidé jednají jen podle toho, jak jsou vychováni a jak je společnost a okolí utváří. Je to na dlouhou filosofickou debatu, do které se _pouštět hodlat nehodlám_, ale pro zjednodušení zkusme důkaz sporem: Pokud by &#8222;vrahem byla společnost&#8220;, tak by to znamenalo, že lidé, kteří vyrostli v podobných podmínkách, budou taky shodně vraždit. Což se neděje. Nepochybuju o tom, že to mají lidé nezaslouženě těžké, že jejich &#8222;startovní čára&#8220; je hodně jinde, ale bez ohledu na původ a problémy platí, že &#8222;vražda není determinovaná&#8220;. Vždy existuje možnost &#8222;nezavraždit&#8220;. A opakovaně to potvrzují výpovědi vrahů, včetně psychicky narušených jedinců. Nikdo neříká &#8222;víte, já jsem vyrůstal ve špatné rodině, a tak, blablabla, o patnáct let později jsem tu paní prostě musel zabít, neměl jsem jinou volbu!&#8220; Protože i vrazi vědí, že _nemuseli_.

Neříkám, že je společnost bez viny. Ale tvrdím, že vina společnosti nesnímá tíhu viny z jednotlivce.