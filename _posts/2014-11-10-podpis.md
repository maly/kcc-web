---
id: 454
title: Podpis
date: 2014-11-10T07:00:12+01:00
author: Martin Maly
layout: post
guid: http://kcc.uelectronics.info/?p=454
permalink: /2014/11/10/podpis/
xyz_lnap:
  - "1"
categories:
  - Kuřecí
---
Postupem času jsem si vytvořil takovou empirickou poučku, která člověku naznačí, jak těžká bude s někým neznámým diskuse po mailu. Stačí si přečíst jeho podpis. &#8222;Vážený pane Malý, chtěl bych jen podotknout, blablabla, podpis Vojta Dymák&#8220; bude asi naprosto v pohodě. Ale jsou jisté indicie, které naznačují, že s dotyčným bude jednání pravděpodobně svízelné.

  * Podpis ve tvaru &#8222;Příjmení Jméno&#8220; (+ 1 bod)
  * Podpis ve tvaru &#8222;Příjmení J.&#8220; (+ 1 bod)
  * Podpis ve tvaru &#8222;Příjmení&#8220; (+ 2 body)
  * Podpis s titulem před jménem (+ 1 bod)
  * &#8230; titul je &#8222;Ing.&#8220; (+ 1 bod navíc)
  * &#8230; titul je &#8222;Bc&#8220; (+ 1 bod navíc)
  * &#8230; titul je &#8222;Bc et Bc&#8220; (+ 3 body navíc)
  * Za podpisem je uvedené bydliště (+ 1 bod)
  * &#8230; je to Brno (+ 2 body navíc)

A když má aspoň část podpisu verzálkami, tak to vynásobte dvěma.

Příklad &#8211; podpis &#8222;Vojta Dymák&#8220; = 0 bodů. V pohodě. Ještě je furt riziko, že se pohádáte, ale diskuse by měla být OK. &#8222;Dymák Vojtěch&#8220; je za jeden bod. Podpis &#8222;Dymák&#8220; je za dva body. Tady pozor, takhle jsou zvyklí se podepisovat starší lidé. &#8222;Ing. Dymák&#8220; má dva body za prosté příjmení, bod za titul a ještě bod navíc za toho inženýra, takže 4 body. &#8222;Bc. Dymák, Kadaň&#8220; máme 2 za příjmení, 1 za titul, 1 za Bc, a 1 za bydliště, čili pět bodů. A až vám někdy přijde mail s podpisem &#8222;Bc et Bc DYMÁK, Brno&#8220;, tak bude možná lepší se tvářit, že spadnul do spamu, protože osmnáct bodů, to je už téměř jistota, že ten člověk nepochopí, co mu píšete, urazí se, obviní z toho vás a nakonec vám zahrozí nějakým úplně absurdním nesmyslem. Třeba &#8222;Upozorňuji vás, že na vás podám stížnost na Ředitelství internetu za porušování povinnosti uvádět na stránkách ověřené informace!&#8220;

Jo, na začátku jsem psal &#8222;empirická poučka&#8220;. To proto, že to je zobecněním mých mailových zkušeností za posledních deset let, často v pozicích, kde vám píšou naprosto neznámí lidé&#8230; Nevymýšlím si. Ani tu stížnost jsem si nevymyslel, a dodneška mě zajímá, kam ji pan Ing. z Brna poslal&#8230; Každopádně se z ředitelství stále ještě neozvali, a už to je šest let!