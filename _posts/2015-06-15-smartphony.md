---
id: 1280
title: Smartphony
date: 2015-06-15T07:00:48+01:00
author: Martin Maly
layout: post
guid: https://kcc.misantrop.info/?p=1280
permalink: /2015/06/15/smartphony/
xyz_lnap:
  - "1"
categories:
  - Kuřecí
---
_Všichni mají smartfony a furt do nich koukají&#8230;_

**NO A?** 

Co to je za pitomý argument?

Že si lidi nepovídají? Že děti neběhají venku? Že v restauracích lidé koukají do mobilů?

Sáhněte si do svědomí: Opravdu? Opravdu si dřív neznámí lidé povídali, třeba ve vlaku, proto, že si chtěli povídat, nebo zabíjeli nudu? Opravdu bylo tak skvělé běhat venku, nebo jste se často tak jako potloukali a protloukali a nudili? Nálepku ušlechtilosti dal tomu bezcílnému poflakování s partou až čas. Že? A co přesně jste dělali v restauraci, než vám přinesli jídlo? No? Ach, _hovořili jste s přáteli, to dnes už&#8230;_ Blablabla. Kecy. Když jste šli sami na gábl, tak jste koukali všude možně, abyste zabili čas. Překládali jste ubrus, hráli si s ubrouskem, dloubali do stolu&#8230;

Když se jde pokecat s kamarádama, tak to funguje furt stejně. Nedělejte zase z banalit div ne konec civilizace.

Protože když se zamyslíte, tak my jsme byli &#8222;generace, co jen poslouchá walkmany a žvýká žvýkačky&#8220;. Můj děda byl &#8222;generace, co jen kope do meruny&#8220;.

_Ale&#8230; Ale&#8230; Ale&#8230; My měli zábavy ušlechtilejší!_

Argument hodný dr. Vysekalové, která ondyno brojila proti sociálním sítím. &#8222;Voni ti mladí nahradili mezilidské vztahy Facebookem, to my si jdeme s přáteli posedět do vinárny.&#8220; Ó nikoli, paní doktorko, to my jsme jen rozšířili možnosti o &#8222;virtuální pokecání&#8220; a otevřeli mezilidskou komunikaci i pro lidi, kteří z nejrůznějších důvodů do vinárny nemohou. Třeba pro chorobně stydlivé. Netuším, jestli si paní doktorka všimla, že po internetu si píšou lidé, kteří by před dvaceti lety seděli doma a mlčeli. Teď sedí doma a s někým si píšou.

Hrozně neušlechtilé. Kdyby se šli radši proběhnout, co?!