---
id: 1445
title: Nejste
date: 2015-07-09T07:00:41+01:00
author: Martin Maly
layout: post
guid: https://kcc.misantrop.info/?p=1445
permalink: /2015/07/09/nejste/
xyz_lnap:
  - "1"
categories:
  - Kuřecí
---
Napsal jsem tuhle článek o [fanboyství](https://kcc.misantrop.info/2015/07/05/fanboy/). Na Facebooku jsem k tomu poslouchal nějaké hahakomentáře v popsaném stylu a pak nějaké výčitky, že to přeci nikdo nemyslí vážně a že jsem suchoprd, co se odmítá zasmát.

Mno. Pojďme si to zasadit do kontextu.

Měřím 203 cm a jmenuji se Malý. Už jen kvůli tomu jsem se naučil nepředstavovat se slovy &#8222;jsem Malý&#8220;, ale &#8222;jmenuju se Malý&#8220;. Je mi 42 let, a dodneška se najdou lidé, co považují poznámku &#8222;&#8230; ale moc malý nejste!&#8220; za natolik neotřelou, že jim stojí za to ji říct.

Víte, já se jim nedivím. Pro ně je nová. Oni to řeknou jednou za dvacet let. Já to poslouchal dlouho skoro při každém představení. Každý nový učitel ve škole měl tyhle pindy, každý komu jsem se představil. Od doby, co jsem dospělý, to trošku polevilo, ale stává se mi to i dneska, odhadem tak v jednom případě z deseti.

Hledáte to slovo? To slovo zní &#8222;otravné&#8220;. Možná vám to připadá neotřelé, ale já to slyšel mockrát. Ne, nezlobím se, nerozčiluju se, vím, že to nemyslíte zle, že vám to připadá jako příhodná poznámka, jako icebreaker, ale není.

A přesně to platí o starých počítačích. Napíšu, že dětem pojedu ukázat ZX Spectrum, aby věděly, na čem jsme začínali, a co nečtu v odpovědích? &#8222;Sinclairistický hnůj&#8220; a tak. Já vím, že to ten člověk nemyslí vážně, že si dělá legraci ve stylu sektářských  komentářů z 80. let, ale je to otravné, protože zatímco on to napíše jednou za pět let, já to čtu u každého tweetu na toto téma dvakrát (od různých lidí &#8211; [se sedmi tisíci sledujících](https://twittercounter.com/adent) to není vůbec problém). Napíšu, že ve svém kurzu budu chtít v části, věnované osmibitům, probrat Z80 a 6502, a dva lidé cítí potřebu zareagovat a napsat mi, že _podle jejich názoru bych to měl udělat jinak_, vynechat 6502, protože to je hrozný shit (někteří ještě dodají _motorolácký_), a psát jen o Z80, protože to je nejlepší osmibitový procesor. Ale samozřejmě úplně nejlepší by bylo, kdybych nepsal ani o Z80 a psal o ARMech.

Otravný jak berňák.

Sto lidí mi přijde říct stejný vtip. Každý z nich ho řekne jen jednou&#8230; Jednou říct vtip, co to je, že? Když toho desátého nakopu do prdele, znamená to snad, že nemám smysl pro humor?