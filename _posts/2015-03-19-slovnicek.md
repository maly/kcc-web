---
id: 942
title: Slovníček
date: 2015-03-19T08:00:45+01:00
author: Martin Maly
layout: post
guid: http://kcc.uelectronics.info/?p=942
permalink: /2015/03/19/slovnicek/
xyz_lnap:
  - "1"
categories:
  - Kuřecí
---
Ta slova kdysi cosi znamenala. Pak je bolševici zohýbali k nepoznání, tak, že je slušný člověk (ano, považuju tyhle dvě skupiny za víceméně disjunktní) nepoužívá. V poslední době zase začala vylézat ven, zase je začínám potkávat, ale protože jsem na ně citlivý, je mi jasné, odkud lezou. Pojďme si je zopakovat a uvědomit si, že když je někde potkáte v míře vyšší než obvyklé, tak že je dobré zpozornět.

## Fašismus.

Mezi fašismem a nacismem byl rozdíl. V Německu nacismus, v Itálii fašismus, jen [marxistům vše rovno](http://cs.wikipedia.org/wiki/Fa%C5%A1ismus), pro ně byli všichni od kapitalistů _fašisti_. Válčili s fašisty, Němci byli fašisti, Západ fašistický, kapitalismus fašistický, USA fašistické, dneska je fašistická Ukrajina. Spolehlivé detekční slovo. Zbytek světa říká tomu, co se dělo v Německu, nacismus, jen v Rusku a v Ruskem indoktrinovaných kruzích to je _fašismus_. Tohle slovo ve spojení s čímkoli &#8222;Rusku nepříznivým&#8220; je tak specifický příznak, že až na výjimky víte přesně, kdo takříkajíc _vedl autorovi tužku_.

## Mír.

Totiž &#8222;budování míru&#8220; nebo &#8222;boj za mír&#8220;. Okřídlené úsloví té doby říkalo, že _boj za mír bude vybojován, i kdyby všichni měli chcípnout! _Vzali tohle vážné slovo a udělali si z něj onuci, do které balili všechno, co se jim nelíbilo. Hlavně cokoli s americkou armádou a jinými _fašisty_. Přesun vojsk NATO přes Českou republiku je pro ně ohrožením budování mírové Evropy. Stejně pokřiveným slovníkem byla invaze do ČSSR &#8222;internacionální pomoc&#8220;. Ale jinak tohle slovo používají jako ekvivalent slova &#8222;proruský&#8220;. _Mírové hnutí_ například.

## Špion. Záškodník.

&#8222;Naši byli rozvědčíci, fašisti špióni&#8230;&#8220; Bolševismus je posedlý polárním viděním světa a žije v neustálém přesvědčení, že všude okolo jsou nepřátelé, kteří se mu snaží uškodit. Tohle přesvědčení je esenciálním rysem bolševismu. Není to něco, co by pramenilo z nějaké zkušenosti, nikoli &#8211; je to samotná podstata celé té ideologie, která hlásá boj a konfrontaci, dokud nezvítězí socialismus na celém světě. Ona potřebuje nepřítele, to ji žene dopředu a dovoluje nasadit klapky na oči. V bolševickém režimu nejsou problémy _z podstaty_, ty problémy vždy způsobují záškodníci. Jsou to agenti fašistů, kteří se nás snaží poškodit. A kdo je záškodník, je jistě i špion. A kde je jeden, bude jich jistě víc, jen hledejte a rozkrývejte ta _spiklenecká centra_.

## Zaprodanci.

Viz výše. Všichni ti, kteří nějak vystupují proti bolševikům. Bolševismus razí svoje bipolární vidění: Buď jsou naši, kovaní, nebo jsou proti nám! A protože naše učení je vědecké (nezpomínejte na tohle slovo!), tak každý rozumný přeci musí vidět, že je správné. Kdo by tak mohl být proti? No, jen ti, co se zaprodali _dolaru_, co _ve fašistickém žoldu úmyslně škodí_&#8230; Všimněte si, že bolševik nepřipustí, že by mohl být protivný někomu jaksi z podstaty, takříkajíc zadarmo! Ne, ti lidé musí být naverbovaní a zaplacení, jinak to není možné. Tak tomu bolšán věří a nedovede si představit jiný důvod, protože sám [jiný nezná](http://www.misantrop.info/a-kosti-a-kosti-a-tema-on-nas-hosti/).

> V seriálu Bigbít vyprávěla socioložka Dana Němcová, jak po masakru mániček v Budějovicích kladli vyšetřovatelé pořád stejnou otázku: _Neříkejte nám, že se prostě jen tak sešlo 400 lidí kvůli koncertu! To musí být spiknutí, to musí být nějak organizované – když my chceme někam dostat 400 lidí, musíme zapojit aparát z půlky republiky!_

## My.

Solženicyn to píše výstižně: &#8222;My a vy, to jsme přeci my všichni!&#8220; Ne, nejsme na jedné lodi, natož né na té, kde vy točíte kormidlem. Ale tak rádi se staví, že hovoří za všechny, a že ti, za které nehovoří, jsou stejně _fašisti_ a budou smeteni&#8230;

## Bolševik.

Sami si tak už neříkají. Říkají si &#8222;přátelé Ruska&#8220;, &#8222;rozumní lidé&#8220;, &#8222;nezblbnutí propagandou&#8220;. Naopak, kdo to slovo používá, tak je podle nich omezený, škatulkuje, ukazuje svůj primitivní antikomunismus, dost možná je rovnou _fašista_. V pořádku. Důležité je si pamatovat, že základem bolševické ideologie je velmi přísné škatulkování na &#8222;my&#8220; a &#8222;nepřátelé&#8220;. Ne, neříkají to o sobě, nikdy to neřekli, ale vždycky se tak chovali.

_(Těch slov, z nichž je vám okamžitě jasné, odkud vítr vane, je spousta, a já je sem budu postupně připisovat&#8230;)_