---
id: 432
title: Známý
date: 2014-11-06T07:00:09+01:00
author: Martin Maly
layout: post
guid: http://kcc.uelectronics.info/?p=432
permalink: /2014/11/06/znamy/
xyz_lnap:
  - "1"
categories:
  - Kuřecí
---
K ověření toho, jak známí a respektovaní jste v komunitě, můžete použít následující jednoduchou pomůcku, tzv. _konferenční test_.

Představte si, že se koná významná konference v oboru, ve kterém se pohybujete. To, do jaké kategorie respektu a známosti patříte, zjistíte podle toho, co se stane:

  * A. Napíše vám pořadatel, že by byl rád, abyste přišli na konferenci. Že vám zaplatí i cestu. Ostatně ani na tu konferenci nemusíte, pořadateli stačí, když bude moci napsat, že jste přislíbili účast. Gratulujeme, jste kategorie A, tedy **superikona.**
  * B. Napíše vám pořadatel, že by byl rád, abyste na konferenci přednášeli, a zaplatí vám za to. Jste **star**.
  * C. Napíše vám pořadatel, že vás zve na konferenci jako VIP a že bude rád, když napíšete, jak se vám akce líbila. Jste **vlivní**.
  * D. Napíše vám pořadatel, že vás zve na konferenci a že máte vstup zdarma. Jste **ikona**.
  * E. Napíše vám pořadatel, jestli byste neudělal přednášku, že dostanete vstup zdarma. Jste **respektovaní.**
  * F. Napíšete pořadateli, že byste rádi vystoupili s přednáškou, a pořadatel vám za to sám dá vstup zdarma. Jste **známí**.
  * G. Napíšete pořadateli, jestli by šlo zařídit nějaké zvýhodněné vstupné, a pořadatel vám ho dá zdarma. Jste **vítaní**.
  * H. Napíšou vám kamarádi, jestli půjdete. Jste **řadoví členové**.
  * I. Napíšete na svůj Facebook, že půjdete, a sami si to, jako jediní, olajkujete. Jste **nezajímaví**.
  * J. Napíšete pořadateli, jestli nechce pomoct s organizací, že jste ochotni vařit pořadatelům kafe, když vám dají zlevněné vstupné. Jste **somráci.**
  * K. Napíšete pořadateli, že jste v komunitě velmi známí a respektovaní a že nemůžete zaručit, že o akci budete psát pozitivně, pokud nedostanete vstup zdarma pro sebe, svou ženu a svého psa. Jste **naprostí zoufalci**.