---
id: 1377
title: OKVTČM
date: 2015-06-23T07:00:20+01:00
author: Martin Maly
layout: post
guid: http://kcc.uelectronics.info/?p=1377
permalink: /2015/06/23/okvtcm/
xyz_lnap:
  - "1"
categories:
  - Kuřecí
---
HChKRDTN!

Ale vážně: OKVTČM, neboli Okresní klub vědeckotechnické činnosti mládeže se na mně nesmazatelně podepsal.

Byl, tuším, rok 1983 a já si v knihovně obkresloval z VTM (Věda a technika mládeži, jak jinak) schéma digitálních hodin. Sedmisegmentovky, čítače, dekodéry D147 a tak, znáte to. Nerozuměl jsem tomu nijak valně, ale postupně jsem se do toho s pomocí katalogu Tesla a Amatérských Radií dostával. No a všimnul si mě starší kluk, kterého jsem od vidění znal ze školy &#8211; já byl tehdy čtvrťák, on chodil možná už do osmé třídy &#8211; a zeptal se mě, jestli mě to zajímá, jestli tomu rozumím, jestli mě to baví, a pak mi řekl, že je takový kroužek, kde se schází pár kluků s vedoucím a pájí se tam a staví se elektronická zapojení, a ať přijdu.

Tak jsem přišel a valil oči. Všude spousta skvělých věcí, ve skříni osciloskop, na stole vrtačka, pájky, dráty, vůně kalafuny&#8230; Vedoucí se jmenoval Jiří Blabolil (jestli se to k němu dostane, tak zdravím!) a říkalo se mu důsledně &#8222;šéfe!&#8220; Kdo řekl &#8222;soudruhu vedoucí&#8220;, po tom blýskl zlobným okem a houkl: &#8222;To říkej ve škole učiteli, tady jsem šéf!&#8220; (Jednou nám říkal: &#8222;Kluci, hele, když sem náhodou přijde pionýrská vedoucí, tak před ní říkejte soudruhu, ale jak za ní zaklapnou dveře&#8230; Jasný?!&#8220;) Bylo to jasný!

Kreslil jsem zesilovače, počítal pracovní body, počítal transformátory, vrtal krabičky a pájel. Pájení mi šlo ještě míň než vrtání. Ale nejvíc mě bavilo, když Šéf vytáhnul ze skříně Logitronik 01. Jako upřímně: uprostřed jedna 7400, nějaké LEDky, tlačítka, odpory a kondíky, víc nic, ale základní logické funkce jsem si na tom procvičil.

Pak se to nějak na chvíli rozpadlo, ale už v roce 1986 jsem zahlídnul, že otvírají klub počítačové techniky. Se spolužákem Láďou jsme tam nadšeně vyrazili&#8230; a ejhle, koho nevidím! Šéf tam sedí u PMD a za sebou má nafukovacího robota Karla! A hned vedle seděl kudrnatý obrýlený kluk se Spectrem a hrál Jet Paca. Jmenoval se Lukáš Ladra &#8211; starší hráči jistě budou vědět.

Dokonce jsme byli dvakrát či třikrát na &#8222;letním táboře s počítači&#8220;.

Po čase se přestěhoval klub na nové místo, přibyly další PMD, pak i první PC&#8230; (Ano, v tom klubu se odehrával děj jedné mojí textovky!)

Po škole jsem už neměl čas, a upřímně &#8211; ani mládež jsem nebyl!

Já děti nemám, takže to nesleduju, ale prý stále ještě takovéhle kluby mladých techniků existují. Za &#8222;nás&#8220; to byla místa, kde vznikaly zajímavé věci (namátkou připomenu MSMT Beroun, Karolinku, některé ZO Svazarmu &#8211; 602, 666 apod.) Rád na to vzpomínám.