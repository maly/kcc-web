---
id: 573
title: Rukama
date: 2014-12-19T08:00:38+01:00
author: Martin Maly
layout: post
guid: https://kcc.misantrop.info/?p=573
permalink: /2014/12/19/rukama/
xyz_lnap:
  - "1"
categories:
  - Kuřecí
---
V nějaké diskusi o školství, vzdělávání a povinné matematice jsem zahlédl logický úkrok &#8222;a kdo jako nemá talent na matematiku, je odsouzený na učňák!&#8220;, následovaný větou, co jsem už dlouho neslyšel. Totiž že &#8222;když jsou tak chytří, tak by jim mělo dojít, že je živí ti, co pracují rukama&#8220;.

Vyrostl jsem v tom a vím, že se to hodně zarývalo pod kůži. Učitelka ve škole byla schopná říkat dětem, že &#8222;Tomášova maminka sedí v teple v kanceláři, ale Honzíkova maminka pracuje u soustruhu, ta je pro naši společnost prospěšnější!&#8220; Kdyby to nebylo v naší třídě, myslel bych si, že je to trollení. Moje matka na to pak třeštila oči a snažila se mi vysvětlit, že lidi z kanceláří, vedoucí, ředitelé apod. nejsou zbytečný a neproduktivní póvl, a že dělník či řemeslník sice rukama něco dělá, ale to, co dělá, taky musí někdo vymyslet, někdo mu musí na to přivézt materiál, někdo to musí prodat, a tihle navzájem jeden druhého potřebují&#8230;

Já vím, je to těžké. V softwarové firmě se hádá obchod s vývojáři &#8211; vývojáři nadávají, že po nich obchod chce nesmysly, ale kdyby oni to nedělali, tak obchodníci nemají co jíst, obchodníci nadávají, že vývojářům všechno trvá dlouho a termíny nedají a takhle se nedá obchodovat, ovšem oni jsou ti, kdo ty peníze nosí a bez nich&#8230; atd.

Pokřikovat &#8222;vás, inteligenty, živí ti, co dělají rukama&#8220; je nesmysl. Potřebují se obě části navzájem, protože je živí symbióza.