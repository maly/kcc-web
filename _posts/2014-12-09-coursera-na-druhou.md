---
id: 551
title: Coursera ^ 2
date: 2014-12-09T08:00:02+01:00
author: Martin Maly
layout: post
guid: https://kcc.misantrop.info/?p=551
permalink: /2014/12/09/coursera-na-druhou/
xyz_lnap:
  - "1"
categories:
  - Kuřecí
---
Psal jsem tu, že [jsem se zapsal na Courseře](https://kcc.misantrop.info/2014/10/18/coursera/ "Coursera") do kurzu Programovací jazyky. Spíš tak jako ze zvědavosti.

Kurz právě končí, odevzdal jsem poslední úkoly a složil závěrečný test. Spolu se mnou ten samý test absolvoval i pan Vembloud. Občas jsme si psali, jak že nám to jde a co nás zaujalo. No a tuhle mi napsal: _Co se takhle zapsat do [kurzu na Rko](https://class.coursera.org/rprog-016), abychom nevypadli ze cviku?_

Po pravdě můžu říct, že mě programovací jazyky bavily (tedy ten kurz). I když došlo na Racket, což je taková LISPovská zběsilost. Ale aspoň člověk vidí něco jiného, nového, trošku jsem se seznámil s Ruby, ke kterému jsem si marně hledal cestu (a nenašel), základy ze SML se mi budou hodit pro Haskell, a celé tohle určitě někdy někde využiju, i když nebudu dělat vývojáře.

A tak jsem si řekl, že jo, proč ne, Rko bych si klidně obhlídnul, když s tím pracovali kolegové dataři, možná tam bude něco zajímavého&#8230; A pak jsem si, já nešťastný, všiml, že kurz Rka je součástí celé série &#8222;[Data Science](https://www.coursera.org/specialization/jhudatascience/1?utm_medium=kcc.misantrop.info)&#8222;. Ta mě moc nezaujala, protože kromě Rka tam jsou nějaký regrese a statistické metody a to mě moc nebere. Bohužel mě zaujaly jiné série, konkrétně [Cloud Computing](https://www.coursera.org/specialization/cloudcomputing/19) a [Digital Marketing](https://www.coursera.org/specialization/digitalmarketing/21). U cloudů se nejvíc těším na koncepty distribuovaného zpracování dat, což je oblast, kde jsem totální samouk a empirik, tak bych tomu mohl dát nějaký rámec. U marketingu mě zase zajímají analytické nástroje a plánování kampaní, tam jsem okouzlený neználek, a rád si porovnám svoje zkušenosti s teorií nových médií.

A tak jsem se zapsal. Na obojí.

Jo, ono to takhle na první pohled vypadá, že jsem si zapráskal celý rok 2015 nějakými kurzy a vzděláváním. Ve skutečnosti to je ale přesně tak!