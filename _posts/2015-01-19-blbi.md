---
id: 721
title: Blbí
date: 2015-01-19T08:00:28+01:00
author: Martin Maly
layout: post
guid: http://kcc.uelectronics.info/?p=721
permalink: /2015/01/19/blbi/
xyz_lnap:
  - "1"
categories:
  - Kuřecí
---
Troška kontroverze na pondělní ráno&#8230;

Přivedl mě na to [Michal Zlatkovský](https://www.facebook.com/zlatkovskej/posts/1574103792801247) (díky tomu, že mu letos bude pouhých 13 let, tak má na spoustu věcí jiný pohled). Pak přidal svoje Patrik Nacher, plusmínus podobné. A já to teď taknějak sesumíruju na plnou hubu:

Hele, je fajn, že jsme ti chytří, co vidíme věci v souvislostech a díky tomu víme, že svět není černobílý. Díváme se na to, jak pochodují tihle proti islámu, tamti proti nepřizpůsobivým, onihle proti homosexuálům a máme smíšené pocity. Jednak se bojíme lidské &#8211; jejich! &#8211; hlouposti, jednak cítíme, že je to špatně, že si něco takového myslí, a taky si říkáme, že je s tím potřeba něco dělat. A tak to vysvětlujeme, a ti, co už propadli marnosti, ti se jim sofistikovaně vysmívají. Někdy tak sofistikovaně, že vysmívaní ani nepochopí, že se jim někdo smál&#8230; _Ó, lidé, nebuďte hloupí_, voláme veřejně, a v soukromí je nazýváme blbci, lůzou a póvlem.

Oni nechápou, oni nevědí, neznají souvislosti, jako my, chytří. Jenže co s tím? Oni nevědí, a tak se bojí. Pro člověka je normální bát se neznámého. Oni ale tuší, že proti svým strachům můžou hlasitě vystoupit, tak to taky dělají. A co ta chytrá půlka národa? No, ta se jim posmívá a nazývá je tu xenofoby, tu homofoby, tu islamofoby, jindy prostě _něco_foby, a v soukromí blbci, lůza, póvl&#8230;

Máte taky pocit, že tihle _blbí_ můžou být problém? Že se s nima nedá domluvit? Že prostě nechápou situaci, svět, realitu? Hlavně že my chytří chápeme dokonale&#8230; (ironie detected!)

Ti lidé nevědí a nechápou &#8211; to je výchozí situace. Vidí jen jednoduchá hesla, se kterými tak dovedně manipulují populisti, a mají strach z toho, co je uvnitř. A co my, chytří? My jejich strach ironizujeme, smějeme se jim za to, pohrdáme jimi, říkáme jim, že jsou špatní a že jejich vůdci jsou trapní, a oni nám to vrací tím, že nás do svého strachu zahrnují jako ty, co stojí proti nim. To není moc moudré, že?

Moudré je vyjít z toho, že takoví lidé vždy budou. Nemůžeme je postřílet, vyhnat, nemůžeme je umlčet, nemůžeme z nich nadělat poslušné stroje &#8211; musíme se s nimi naučit žít, a pokud se opravdu považujeme za ty chytřejší, tak se o ně musíme postarat tak, aby neubližovali sobě, nám ani ostatním. A když říkám postarat, tak nejen tím, že jim vytvoříme pracovní příležitosti (oni sami si je neudělají), ale i tím, že jim pomůžeme eliminovat jejich atavistické strachy z neznámého. Když se těm strachům smějeme, jen je zesilujeme&#8230;

Zkusme o tom přemýšlet, když jsme my ti chytří, ano?

_PS: Michalovi je samozřejmě víc, ale tohle je naše interní špičkování &#8211; když jsem v práci vyprávěl cosi z 80. let, tak měl řeči, že to je jako kdyby rozprávěl s Řípem o příchodu praotce Čecha, nebo něco v tom smyslu&#8230;_