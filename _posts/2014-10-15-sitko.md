---
id: 349
title: Sítko
date: 2014-10-15T07:00:17+01:00
author: Martin Maly
layout: post
guid: http://kcc.uelectronics.info/?p=349
permalink: /2014/10/15/sitko/
xyz_lnap:
  - "1"
categories:
  - Kuřecí
---
Váš e-shop je prostě tragédie!

Chci koupit takovou banalitu. Máte to na svých vodovodních kohoutcích taky, pokud tedy bydlíte v bytě, které má vybavení z tohoto tisíciletí a nemejete se pod proudem vody, ohřáté v železňáku na trojnožce nad ohněm. Totiž takový ten konec vodovodní baterie, ze kterého teče voda, a je v něm zabudované něco, čemu se říká &#8222;perlátor&#8220;. A to má na konci takovou síťku, a když se ta síťka zanese, tak voda cáká do všech světových stran. Pomůže, když ho vyčistíte, ale jednoho dne už ani to ne. Pak musíte koupit sítko nové, anebo nový celý perlátor.

Stojí to, na tom horním konci, 250 Kč, na tom spodním 25. Okej, potřebuju jich pět, Heuréka mi hodila asi tak dvacet tipů, tak jsem šel nakoupit.

Bože!

To jsou shopy jako &#8222;vany-sitka-drezy.eu&#8220; a &#8222;koupelny-novotny.cz&#8220; a &#8222;vsepro-stavbu.eu&#8220; (nějaké pravidlo, že tyhle e-shopy mají doménu .eu?), přitom třetina z nich má stejný design a stejně dementní vnitřek (zjevně jednotný systém), co dělal nějaký inkvizitor, protože jsem se přiznal ke všemu.

A furt dokola: většina jich v životě neviděla platební kartu. Většina se nenamáhá vám napsat, kdo vám zboží doveze (když to bude ČP, nechám si poslat domů, když PPL, nechám si poslat do práce, atd.) Nenamáhají se vám oznámit, jaké jsou možnosti platby. Napíšou &#8222;osobní odběr&#8220;, ale nenapíšou kde, a musíte si dohledávat adresu provozovny. Nebo jim jejich e-shop nefunguje v Chrome a musíte použít Explorer. Ale hlavně všichni chtějí hned mail a posílat novinky a telefon&#8230;

Trhněte si lemrouchem, šulíni! Nakoupit se u vás nedá, ale novinky mi posílat chcete?!

Nakonec jsem teda objednal u těch, co měli nejnižší poštovné a co inzerovali platbu kartou. Platba kartou samozřejmě neproběhla, místo toho mi poslali souhrn objednávky, a tam vidím svoje jméno v kolonce &#8222;Ulice&#8220;. Bože, bože, zač mě trestáš?! Já snad budu muset sednout do auta a dojet někam do krámu a tuhletu kovovou bejkovinu za dvacku koupit. Přes internet se dá koupit spousta věcí, ale tohle mezi ně zjevně nepatří.