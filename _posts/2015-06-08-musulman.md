---
id: 1317
title: Musulman
date: 2015-06-08T07:00:56+01:00
author: Martin Maly
layout: post
guid: http://kcc.uelectronics.info/?p=1317
permalink: /2015/06/08/musulman/
xyz_lnap:
  - "1"
categories:
  - Kuřecí
---
To slovo označuje původně &#8222;muslima&#8220;. A pokud neznáte jiný význam, jste šťastní lidé.

Musulman je totiž taky slovo z _lágrového slangu_. Původně osvětimský výraz, rozšířil se pak i jinde. V českém překladu Souostroví Gulag ho překladatelé používají tam, kde je v originále доходяга, etymologicky &#8222;ten, který už došel&#8220;. V češtině by tomu odpovídalo asi slovo &#8222;hotovec&#8220; (ve smyslu &#8222;úplně hotový, vyřízený člověk&#8220;).

Přidržím se musulmana.

Je to označení pro určitý typ vězňů. Ne pro všechny, v tom se občas chybuje. Vězeň je stále vězeň, a dokud je uvnitř člověk, dokud neztratí víru, osobnost a sebeúctu, je to jen vězeň. I v lágru. Musulman je ten, který rezignoval. Na všechno, ale hlavně na sebe. Tvor, který byl člověkem, ale pak redukoval svou existenci jen na holé bytí, bez jakékoli snahy o cokoli navíc. Jediná vůle, která mu zůstala, je vůle přežít ještě aspoň chvíli. Ale není to ten, kdo vymýšlí, jak utéct, nebo jak se ulít z likvidačních prací, nebo člověk, který přemýšlí, jak se dostat k jídlu. Musulman rezignoval. Musulman probírá odpadky na smetišti a hledá cokoli, co by mohl sníst. Redukce na holé přežití.

Když ho budou stráže bít, jen se schoulí do klubíčka.

Už ho nic neponíží. Nemá nic, na čem by lpěl. Obětoval hrdost. Nezemřel. Ale zemře. A vše, co dělá, směřuje jen k tomu, aby smrt o několik hodin oddálil.

> Mnohaletý kolymský vězeň Thomas Sgovio (Ital z Buffala) říká: „musulmany se nejčastěji stávali inteligenti, vlastně všichni musulmani, které jsem znal, byli z řad inteligence. Nikdy jsem neviděl, aby se musulmanem stal obyčejný ruský rolník.“ Možná je to dobrý postřeh. Rolník nemá na vybranou, práce ho zachraňuje i ničí. Inteligentu zase mnohdy nezbývá nic jiného, než skončit jako musulman a dokonce si vymyslet celou bizarní teorii. _(o tom, že býti musulmanem je nejvhodnější formou, jak přežít trest a neposkvrnit si vlastní svědomí &#8211; pozn.aut.)_

Ostatně trefně píše Solženicyn: &#8222;Pro zoufale hladového člověka je celý svět zastřen křídly hladu a nic jiného na světě nezná.&#8220;

Mimochodem, objevil jsem, že [na webu Gulag.cz mají zmapovaný, zakreslený a vyfocený jeden tábor](http://www.gulag.cz/cs). Včetně nálezů osobních věcí a virtuální prohlídky jednotlivých budov. Doporučuju.