---
id: 230
title: Desátého
date: 2014-09-16T07:00:24+01:00
author: Martin Maly
layout: post
guid: http://kcc.uelectronics.info/?p=230
permalink: /2014/09/16/desateho/
categories:
  - Kuřecí
---
se bere. Milej pane.

Jel jsem tuhle na nákup. Parkoviště plné, stěží jsem našel místo. Obchod plný. Nakoupil jsem to co vždy a s deseti rohlíkama, kyblíkem kaviáru a láhví šampaňského jsem jel k pokladnám. U každé fronta až mezi regály, tak jsem se nakonec do jedné zařadil a postupoval ke kase. U kasy byla paní, co toho měla zjevně dost, ale přesto byla slušná a ochotná. &#8222;To je hrozný&#8230; Nevadí mi, že je tu spousta lidí, ale ty uřvaný děcka&#8230;&#8220;

Povídám: &#8222;Nojo, koukám že tu máte dneska návaly&#8230; jindy touhle dobou je tu poloprázdno&#8230;&#8220;

Paní od kasy se na mne podívala zpod huňatého obočí: &#8222;Dyk se bralo, pane! Desátýho, jedenáctýho se bere!&#8220;

Zase jsem si uvědomil, že žiju v úplně jiném světě. Ve světě, kde nevím, kdy &#8222;se bere&#8220; a kde se jezdí nakupovat tehdy, když je potřeba.

&#8222;Bere se desátýho a jedenáctýho, ale včera tu byl klid,&#8220; pokračovala. &#8222;Všichni to nechali na dnešek, protože ode dneška máme zase nový akce!&#8220;

V mém světě lidi netuší, že &#8222;jsou akce&#8220;.

Zjevně se k životu v téhle zemi nemám co vyjadřovat, protože naprosto netuším, jak lidé žijou. Ale rozumné bude jezdit do Globusu ve středu devátého &#8211; den před akcema a den před tím, než &#8222;se bere&#8220;.