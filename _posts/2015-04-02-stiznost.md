---
id: 1002
title: Stížnost
date: 2015-04-02T07:00:50+01:00
author: Martin Maly
layout: post
guid: https://kcc.misantrop.info/?p=1002
permalink: /2015/04/02/stiznost/
xyz_lnap:
  - "1"
categories:
  - Kuřecí
---
Přes [seznam obcí, které poskytují otevřená geodata](https://samizdat.cz/blog/prehled-obci-ktera-nabizeji-verejnosti-otevrena-geodata/) jsem se dostal na povzdych exkolegy Bočka o tom, jak jim úřady nechtějí dávat data a [co se s tím dá dělat](https://samizdat.cz/blog/seznam-odtahu-odlovenou-zver-diagnozy-klientu-vam-nedame-proste-to-neumime/). A závěr? Dá se s tím něco dělat, a pokud si z vás úřad tropí dobrý den, tak máte jednoduchou a v zákoně ukotvenou možnost: Stěžujte si!

**Stěžujte si!**

Píšu to sem tučně, abych to fakt jako hodně silně zdůraznil. Protože stěžovat si je ta nejefektivnější možná cesta k nápravě situace. Nic jiného. Tedy abych byl konkrétní:

  * Když budete sedět a říkat, že stěžování nemá cenu, že se člověk stejně ničeho nedomůže, že to nakonec _voni nahoře_ udělají jak chtějí a spravedlnosti se jeden nedovolá, tak se opravdu nic nezmění. Jen si budete moci nalípnout tu nálepku OVČAN a opravdu hrdě ji nosit. Ostatně, stejně o sobě tak mluvíte, aniž by vám zjevně došlo, že to není vina státu, ale vaše.
  * Když budete všem na potkání říkat, jaká nespravedlnost se vám děje, není to stěžování. Je to frflání, které je naprosto neefektivní. Možná vzbudíte něčí soucit, ale nedomůžete se nápravy.
  * Když napíšete do novin, že úřednice Konopásková je megera, co vás poškozuje, tak to není stěžování, které by mohlo něco napravit.
  * Když půjdete na úřad a budete řvát na vrátného, Konopáskovou nebo náhodně se na chodbě vyskytující úředníky, není to stížnost, která něco změní.
  * Když si sednete do hospody nebo jiného debatního klubu a budete nadávat, jak _je všechno prohnilý a člověk se svého nedomůže_, tak je to obyčejné držkování, a kdyby byli spolustolovníci co k čemu, tak vám vpálí: Sami si za to můžete!
  * Když si dáte tu práci a přečtete si nějaké základy informovaného občana, tak zjistíte, že stížnost má nějaký jasně daný postup. A úřad je založený na postupech, to jistě sami víte. A každé rozhodnutí má nějaké lhůty, nějaké opravné prostředky, stačí jen nebýt líný, kouknout se nebo se zeptat, jaké jsou v daném případě možnosti, sednout a napsat stížnost do správných rukou &#8211; většinou nadřízených. Pokud si nejste jisti, tak se někoho zeptejte, abyste do stížnosti nepsali svoje dojmy a emoce, ale věcné námitky. A na tohleto všechno jsou jasně dané postupy, kdy nakonec padne závazné rozhodnutí &#8211; buď ve váš prospěch, nebo ve váš neprospěch.

Jednoznačně platí, že šanci změnit rozhodnutí úřadu máte &#8211; ale pouze v tom posledním případě, tedy když si budete stěžovat. Nepomůže vám &#8222;stěžování&#8220;, to je naprosto neúčinné. Pomůže jen a pouze skutečná stížnost!