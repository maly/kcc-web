---
id: 544
title: Průvodce
date: 2014-12-04T08:00:16+01:00
author: Martin Maly
layout: post
guid: http://kcc.uelectronics.info/?p=544
permalink: /2014/12/04/pruvodce/
xyz_lnap:
  - "1"
categories:
  - Kuřecí
---
Hodil by se mi kulturní průvodce.

Vysvětlím&#8230;

Před časem jsme byli s M. na koncertu v synagoze, no a když už jsme tam byli, tak jsme si prohlédli i nějaké exponáty, co tam měli vystavené. Správný muž vždy využije příležitosti, kdy může před ženou ukázat, že něco ví, tak jsem říkal, k čemu že je ta ručička a co je tóra a obal na tóru a vůbec jsem tak vytahoval vědomosti, co jsem kdysi nasbíral, ale ukázalo se, že jsou příliš efemérní, protože sice vím nějaké minimum z mytologie a nauk, ale na prosté otázky &#8222;a jak vlastně Židé slaví svátky? Co jedí? Zdobí si nějak byty? Jaké dodržují tradice?&#8220; jsem dokázal dát dohromady jen nekvašený chléb, dreidel, sedmiramenný svícen a briss. Tak jsem musel přiznat, že tohle fakt nevím, a na to M. opáčila: &#8222;A neznáš nějakého Žida, který by nám to řekl? Mě by to zajímalo!&#8220;

Po pravdě řečeno mě to zajímá taky, ale nenapadlo by mě se na to ptát, hlavně proto, že nevím, jak by se na to moji židovští známí tvářili. Co já vím, možná by je to potěšilo, možná by je to naštvalo. Tak mě napadlo, že by bylo fajn najít &#8222;kulturního průvodce&#8220; &#8211; tedy člověka, co bude odpovídat na možná nejapné otázky ohledně vlastní kultury, člověka, co se neurazí při nějaké neúmyslné netaktnosti, ale vysvětlí, proč je to netaktní. A nejenom mezi Židy. Zajímají mě i další kultury, co s námi žijí, od Romů přes Vietnamce až po, třeba, Číňany, Ukrajince, nebo i ty Němce.

Já vím, můžu si to všechno přečíst v knížkách, ale zrovna kulturní zvyklosti je lepší slyšet přímo od lidí.

Kdyby snad některý čtenář pocházel z jiného kulturního okruhu a chtěl by nám udělat &#8222;kulturního průvodce&#8220;, tak nechť se přihlásí. Na oplátku můžu někoho provést po české tradici.