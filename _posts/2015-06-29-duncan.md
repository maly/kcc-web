---
id: 1410
title: Duncan
date: 2015-06-29T07:00:20+01:00
author: Martin Maly
layout: post
guid: http://kcc.uelectronics.info/?p=1410
permalink: /2015/06/29/duncan/
xyz_lnap:
  - "1"
categories:
  - Kuřecí
---
V roce 1987 jsem vyhrál krajské kolo soutěže v programování. Jako výhru jsem obdržel kazetu Emgeton. Ale ne šedesátiminutovou, kdepak&#8230; Desetiminutovou! Sice měla kratší záznam, zato mnohem silnější plech!

V sobotu jsem byl na finále soutěže v programování Duncan. Účastníci: mladí lidé 13-18 let. Na cca 40 kluků asi čtyři holky, říkal Štěpán Bechynský. Porotě předsedal Jirka Kosek (kdo z webařů se neučil PHP a XML z jeho knížek?) a celé to bylo příjemné. Štěpán mě pozval, abych povídal něco z historie počítačů a mikroprocesorů, a já si řekl, že nejlepší bude vzít s sebou nějaký starý počítač a ukázat naživo nejen jak to vypadalo, ale i jak to pracovalo.

<div id="attachment_1413" style="width: 635px" class="wp-caption aligncenter">
  <a href="http://kcc.uelectronics.info/wp-content/uploads/sites/8/2015/06/CIhi1JTUEAA6mHW.jpg"><img aria-describedby="caption-attachment-1413" loading="lazy" class="wp-image-1413 size-large" src="http://kcc.uelectronics.info/wp-content/uploads/sites/8/2015/06/CIhi1JTUEAA6mHW-1024x768.jpg" alt="ZX Spectrum připraveno na přednášku. Foto Štěpán Bechynský" width="625" height="469" srcset="https://kcc.uelectronics.info/wp-content/uploads/sites/8/2015/06/CIhi1JTUEAA6mHW.jpg 1024w, https://kcc.uelectronics.info/wp-content/uploads/sites/8/2015/06/CIhi1JTUEAA6mHW-300x225.jpg 300w, https://kcc.uelectronics.info/wp-content/uploads/sites/8/2015/06/CIhi1JTUEAA6mHW-624x468.jpg 624w" sizes="(max-width: 625px) 100vw, 625px" /></a>
  
  <p id="caption-attachment-1413" class="wp-caption-text">
    ZX Spectrum připraveno na přednášku. Foto <a href="http://twitter.com/stepanb/status/614850025844252672">Štěpán Bechynský</a>
  </p>
</div>

A tak jsem asi dvě hodiny povídal, jak se ty procesory vyvíjely a jak pracovaly, publikum bylo skvělé, kladlo zvídavé dotazy, a když jsem na samotný konec ukázal program v assembleru, přeložil ho a spustil, sborové &#8222;WOW!&#8220; nádherně dokreslilo celou přednášku. A pak přišel The Dotaz, všech dotazů futrál. &#8222;A kolik hodin denně si s těma starýma počítačema hrajete?&#8220;

Tak jsem po pravdě řekl, že to je spíš nárazově, sem tam víkend, někdy i odpoledne a večer, ale dřív, třeba když jsem chodil do školy, tak párkrát i dlouho do noci. &#8222;Ano, byla to řehole, bylo to náročné, ale někdo to dělat musel!&#8220;

Pak jsem skončil a bylo to zase jako v 80. letech: u stolku Spectrum a televize, a kolem houf dvaceti kluků, co koukají a ptají se: A jak to hraje? Jak se dělají ty okraje? Jak se na tom píše? A co je tohleto vzádu (DivMMC)? Jenže teď jsem už nebyl ten, co se koukal a ptal, ale ten, co odpovídal.

Doufám, že se jim to líbilo, že se nenudili a že se něco zajímavého dozvěděli.

_(Druhý den mělo být hnusně a pršet, ale probudili jsme se do nádherného slunečného rána, a tak jsme si neplánovaně udělali výlet na Horní Mísečky a na zpáteční cestě jsme to nevzali přímo, ale trošku jsme pocestovali, na Turnov, Mělník, Slaný&#8230; Takže dvojnásob fajn.)_