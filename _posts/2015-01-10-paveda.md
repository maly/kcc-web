---
id: 680
title: Pavěda
date: 2015-01-10T08:00:50+01:00
author: Martin Maly
layout: post
guid: http://kcc.uelectronics.info/?p=680
permalink: /2015/01/10/paveda/
xyz_lnap:
  - "1"
categories:
  - Kuřecí
---
A margo [mého článku na Hackaday](http://hackaday.com/2014/12/15/home-computers-behind-the-iron-curtain/) se mi ozval nějaký student z Londýna, který píše, jestli jsem to správně pochopil, diplomovou práci o otevřené kultuře, svobodném software a tak. Pěkné. No a ptal se na dvě tvrzení z mého článku.

Zajímalo ho, jestli ty naše &#8222;počítačové kluby&#8220;, kde se software kopíroval zdarma apod. byly něco podobného jako ty americké, kde se taky jelo heslo &#8222;free software&#8220; apod. Dobrá otázka. Podle mého spíš ne. Oni byli zastuzelí hipíci z akademické sféry, co věřili na sdílení vědomostí a práci pro komunitu (a postupně to došlo do GNU a BSD a open source), zatímco u nás to byla kombinace malých možností dostat se legálně k software a myšlenky &#8222;vydělávat je špatné&#8220;, která v lidech, chca nechca, prostě v těch čtyřiceti letech socialismu byla.

No a druhá otázka mě zaujala ještě víc. Jak to, že píšu, že v SSSR byla kybernetika buržoazní pavěda, když v roce 1958 už měli počítače a měli výborné teoretiky (Ljapunov)? Jestli to bylo jen v těch satelitech a v SSSR ne&#8230; Zajímavá otázka. Uvědomil jsem si, že člověk bez zkušenosti s komunistickým režimem asi nepochopí míru toho totálního vlivu na všechno. Ale snažil jsem se vysvětlit, jak jen to šlo, že SSSR v roce 1952 a v roce 1958 byl opravdu obrovský a nebetyčný rozdíl, a že výměna Stalin &#8211; Chruščov nebyla totéž, jako když se vymění Bush s Obamou.

A jak jsem mu odpovídal, tak mi docházelo, jak neskutečně absurdní to celé bylo.