---
id: 1512
title: Intelektuálno
date: 2015-07-28T07:00:23+01:00
author: Martin Maly
layout: post
guid: https://kcc.misantrop.info/?p=1512
permalink: /2015/07/28/intelektualno/
xyz_lnap:
  - "1"
categories:
  - Kuřecí
---
V sobotu jsem nadhodil takovou jednoduchou &#8222;what if&#8230;&#8220; otázku, totiž &#8222;jak by se změnil náš svět, kdyby&#8230;&#8220; V tomto případě &#8222;kdyby před lety nezvolil majoritní portál Seznam jako svého partnera zrovna Novinky, ale třeba Lidovky?&#8220;

Je to ryze hypotetická otázka a zajímalo mě, jak ji lidé pojmou, protože se z toho člověk dozví spoustu věcí. Například o tom, jak velký vliv přičítáme internetovému zpravodajství, jak velký vliv má podle vás spojení největší návštěvnosti v zemi s konkrétním zpravodajstvím, jak moc čtenáři ovlivňují médium a tak. Pro mne to je pěkná mentální rozcvička, protože se mi sešla spousta odpovědí od různých lidí z různých profesí, kteří se spolu dohadovali, zkrátka bylo to fajn.

Fajn? No jasně. Rád přemýšlím nad věcmi a rád sleduju, když přemýšlí jiní. Sice nesplňuju tu definici ryzího intelektuála (který je celou svou bytostí a osobností přitahován k myšlení), natož intelektuála kavárenského typu, pro kterého je myšlení statusový symbol, diskusí o juxtapozici Hollywoodu a moderního výrazového divadla mě nezaujmete, ale myšlení mám stále rád a myslím stejně jako třeba píšu nebo dýchám. Myšlení si, stejně jako to psaní, procvičuju nejrůznějšími způsoby. Třeba tím, že si kladu naprosto podivné otázky a přemýšlím nad jejich důsledky. Naštěstí ale nejsem nerd, a tak můžu takové ty &#8222;logické hádanky&#8230; má to jediné jasné logické vysvětlení!&#8220;, prostě neřešit&#8230;

No a v téhle diskusi se objevil příspěvek, který mě dojal svou přiznanou prostotou:

> Premyslim pokazde, kdyz ctu tyto znale, vsimave, chytre, moudre komentare, uvahy a kritiky mnoha lidi k cemu je to dobre. At uz tady nebo kdekoli jinde na netu. Proc tim ztracite vsichni cas? Opravdu se tak nudite a nemate co delat? Nebo potrebujete sami sobe nekteri dokazat jak jste chytri a vsimavi a masirovat sve filosoficke ego? Nebo proc? Tady s tim nic neudelate prece&#8230;

Ta situace byla krásná. Ten člověk vstoupil do diskuse, kde se lidé bavili hypotetickou otázkou a rozvíjeli svou fantazii, logické uvažování, hráli si s hypotézami, a zeptal se, proč to dělají (stylem [Vaše starosti&#8230;](https://kcc.misantrop.info/2014/11/26/starosti/)) Ptal se, proč někteří přemýšlí, uvažují, kladou si otázky a hledají na ně odpovědi. Ptal se, proč někdo _ztrácí čas_ tříbením svých schopností. A dokonce to celé nadepsal, že &#8222;o tom přemýšlí&#8220; a napadly ho jen dva výklady: Lidé se buď nudí, nebo si chtějí namasírovat ego a něco si dokazovat.

&#8222;Nebo proč?&#8220; No, já třeba proto, že prostřednictvím téhle debaty nahlížím na svět, na naši společnost, na myšlení dalších lidí, na naši dobu, a vlastně i na sebe, což jsou pro mne docela důležité hodnoty. Ale chápu (hlavně i díky tomu, že nad věcmi přemýšlím), že pro někoho nemá tohle poznání pražádnou hodnotu.

Ale nejlepší je ta poslední věta. &#8222;Dělný lid&#8220; požaduje, aby &#8222;s tím člověk něco dělal.&#8220; Představa, že někdo _s něčím nechce nic dělat_, jen se zamýšlí nad důsledky, nad kontextem, zkrátka nad světem, je pro tyhle lidi jako mávání hadrem na býka. &#8222;Proč o tom píšete, proč s tím nic neděláte?&#8220; Mít euro za každý takový dotaz, že&#8230;? (Zrovna tuhle jsem vyvracel nějakou kokotskou formulaci, jako že &#8222;malinovka se barví dehtem&#8220;, a hned několik lidí se mě ptalo, proč řeším tohle, proč radši neřeším, že malinovka není z malin! Představa, že zrovna tohle &#8222;neřeším&#8220; a nechci &#8222;s tím něco dělat&#8220; je rozčílila na nejvyšší míru.)

Jak si to vůbec dovoluju?

Jak si dovoluju zabývat se tím, čím se chci zabývat, a nezabývat se tím, čím se zabývat nechci?

_Jak si dovoluju přemýšlet místo toho, abych něco dělal?_

No, snad proto, že mě děsí davy těch, co _s tím něco dělají_, aniž by přemýšleli&#8230;