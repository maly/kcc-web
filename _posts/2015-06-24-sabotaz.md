---
id: 1379
title: Sabotáž
date: 2015-06-24T07:00:01+01:00
author: Martin Maly
layout: post
guid: https://kcc.misantrop.info/?p=1379
permalink: /2015/06/24/sabotaz/
xyz_lnap:
  - "1"
categories:
  - Kuřecí
---
Pár bodů z [příručky praktické sabotáže](https://www.gutenberg.org/ebooks/26184), vydané americkou armádou za druhé světové války&#8230; Je v ní spousta pěkných rad, jak sabotovat chod státu i průmyslu v Říši. Od prostých tipů &#8222;jak zapálit barák&#8220; až k sofistikované sabotáži v pracovním procesu. Například:

  * Požadujte písemné pokyny.
  * Ptejte se donekonečna na každý detail, veďte ke každému požadavku dlouhou korespondenci, slovíčkařte.
  * Objednávejte vysoce kvalitní materiály, které je těžké sehnat. Stěžujte si, když je nedostanete. Opakujte, že horší materiály zhorší výsledný produkt.
  * Když přidělujete práci, začínejte těmi nejméně důležitými. Důležitou práci dávejte největším lemrám, co pracují na nejhorších strojích.
  * Bazírujte na dokonalé práci u nějakého nepodstatného výrobku; kvůli sebemenšímu kazu je nechávejte předělat. Schvalujte vadné části, pokud není vada vidět prostým okem.
  * Když zaškolujete nové pracovníky, dávejte jim nekompletní nebo zavádějící informace.
  * Snižujte morálku, a tím i produktivitu, tím, že budete chválit neefektivní pracovníky. Dávejte jim nezasloužené výhody. Diskriminujte zdatné; stěžujte si nespravedlivě na jejich práci.
  * Ve chvíli, kdy je potřeba něco nutně udělat, svolejte schůzi.
  * Mějte proslovy. Mluvte kdykoli to půjde a mluvte dlouho. Ilustrujte své teze dlouhými anekdotami a příhodami ze života. Proložte to vlasteneckými komentáři.
  * Kdykoli je to možné, tak označte všechny materiály jako &#8222;k dalšímu studiu a zvážení&#8220;. Snažte se zvětšit všechny výbory a komise jak jen to jde &#8211; minimálně na pět členů.
  * Řešte nepodstatné problémy tak často, jak je to možné.
  * Handrkujte se o každé slovíčko v zápisu, protokolu, dopisu.
  * Znásobujte papírování. Zakládejte duplicitní složky.
  * Aplikujte každé nařízení doslova.

Kde by bez této příručky byly korporátní procesy, že?!