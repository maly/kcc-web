---
id: 1101
title: Zázrak
date: 2015-04-22T07:00:16+01:00
author: Martin Maly
layout: post
guid: http://kcc.uelectronics.info/?p=1101
permalink: /2015/04/22/zazrak/
xyz_lnap:
  - "1"
categories:
  - Kuřecí
---
Čím větší korporace, tím silnější tendence k magickým rituálům.

Kdyby to bylo jen takové to klasické &#8222;děláme to, protože minule když jsme to takhle dělali, tak jsme zrovna prodávali&#8220;, tak by to bylo ještě neškodné. Korporátní magické praktiky jdou ale hlouběji.

Třeba takový &#8222;princip Dupinožka&#8220;. Nastane problém, všichni se snaží přijít s řešením, až pak přijde nějaká chytrá hlava a _pojmenuje problém_. Ne, nic tím nevyřeší, samozřejmě, ale pojmenovaný problém se rázem jeví mnohem menší. Lidé totiž rádi věří tomu, že to, u čeho &#8222;znají jméno&#8220;, vlastně chápou. &#8222;Nojo, to je moribundus&#8230;&#8220; Jupí, víme, jak se to jmenuje, takže teď už to bude brnkačka, tak to prosím někdo vyřešte, jistě víte, jak se moribundusy řešej, my tady pokračujeme dál od mítinku k brífinku&#8230;

Anebo hlava Medusy. To je prostě problém, okolo kterého všichni denně chodí, vědí, že tam je, ale věří, že když se na něj nebudou dívat, tak nebude. Trapná situace nastane, když přijde někdo se zrcátkem a zahlaholí: Helejte, támhle ta hlava s těma hadama místo vlasů, to je jako co?

Tam žádná hlava nikdy nebyla a není. _Mami, tady žádný most není! &#8211; Mlč a plav!_

A teď se ukáže pravá síla korporátní magie: Když nikdo neřekne, že tam je hlava Medusy, tak tam přeci nebude!

Když se ředitel nejmenované platební společnosti rozčiloval, jak je možné, že jsem na konferenci řekl, že jejich produkt nefunguje v IE8, a _hnal to vejš_, tak to kolega suše okomentoval: &#8222;A tím to začalo fungovat v Exploreru osmičce!&#8220;

Právě aktualizuju Creative Cloud od Adobe. Dělám to nerad, protože u mne při každé aktualizaci nastal problém, řešitelný jen odinstalací, vyčištěním disku pomocí speciálního čistícího software a reinstalací, ale při poslední aktualizaci to šlo OK, tak jsem podlehl&#8230; No samozřejmě, problém. Hledal jsem radu ve FAQ, tam samozřejmě nic konkrétního, a když, tak rady typu &#8222;Odinstalujte veškerý software a nainstalujte CC na čisté Windows&#8230; Dělá to zase?&#8220; Tak jsem šel po diskusních fórech u Adobe, a co nevidím? Lidi, co mají tenhle problém od roku 2013! Vlákno založeno, různé rady tam i onde, poslední příspěvky z dubna 2015, a úplně poslední příspěvek od admina diskuse: &#8222;Vlákno uzavřeno, protože se vztahovalo ke staré verzi CC, případné řešení naleznete ve FAQ&#8230;&#8220;

V tu ránu mi začala aktualizace fungovat, problém byl magicky vyřešen!

_PS: Pokud taky vídáte &#8222;chybu 50&#8220;, tak vězte, že krom Cleaneru je to správné kouzlo funkce &#8222;Spustit jako administrátor&#8220;, použitá na instalátor._