---
id: 1103
title: Sportka
date: 2015-04-23T07:00:11+01:00
author: Martin Maly
layout: post
guid: http://kcc.uelectronics.info/?p=1103
permalink: /2015/04/23/sportka/
xyz_lnap:
  - "1"
categories:
  - Kuřecí
---
Paralelní svět&#8230; Pracují za dvanáct čistého, mají děti, pijou, kouří, a každý týden ještě vsadí několik svých stokorun do Sportky. Já mám rozpočet násobně větší, nepiju, nekouřím, děti nemám, a přesto v rozpočtu peníze na sázení nenajdu!

Je pravda, že nikdy nevyhraju.

Ale je taky pravda, že ani oni nikdy nevyhrajou.

Ano, furt někdo vyhrává milionové výhry&#8230; ale pravděpodobnost, že se to stane zrovna jim, je mnohem (a když říkám mnohem, tak myslím MNOHEM) menší, než pravděpodobnost, že je to nikdy nepotká a za celý život prohází desítky tisíc oknem.

Smutný fakt je, že i když tihle z paralelního světa vyhrajou milion, tak se nikam neposunou, nezlepší svoje postavení, nenajdou lepší práci&#8230; Peníze jim nic nepřinesou, protože je probendí. Doslova vyhodí oknem! Koupí za ně okamžité požitky, auto, chatu, vyrazí na dovolenou, a napřesrok jsou zase stejná sociální kategorie. A víte proč?

Chudoba není věc intelektu ani sociální predestinace, ale záležitost osobnostní. Někdo je nastaven tak, že prostě bude chudý a bude žít z ruky do huby. Nečekaný příjem prošustruje a z vlastního příjmu nic neušetří, protože utrácí za zbytečnosti. Třeba za tu Sportku. Ale nikdy si nespočítá &#8222;dal jsem &#8211; dostal jsem&#8220;, protože to celé vidí hlavně emocí: Dát sto korun každý týden, to je jen stovka&#8230; ale vyhrát pět tisíc každý rok, to je pět tisíc, rozumíš, PĚT TISÍC! S nima můžeš dělat spoustu věcí&#8230;

Chudoba je nemoc, a jejím příznakem je neschopnost pochopit, že dvacet pětikorun udělá stokorunu a stokoruna týdně je pět tisíc ročně.

Když jsem pracoval ve Forbesu, tak jsem se pídil po tom, kdo z bohatých lidí získal základní kapitál tím, že pravidelně sázel a jednou vyhrál v loterii&#8230; Co byste řekli?

Znám tu teorii o tom, že si za svoje peníze nekupují tiket, ale hlavně naději a svůj kousek snu o tom, že budou mít hodně peněz. A ačkoli budu znít jak motivační příručka, tak připomenu, že ten, kdo jde po malých krůčcích dopředu, dojde mnohem dál, než ten, kdo jen sedí a doufá, že jednoho dne vzlétne a doplachtí až za obzor.