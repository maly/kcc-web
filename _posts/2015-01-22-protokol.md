---
id: 733
title: Protokol
date: 2015-01-22T08:00:47+01:00
author: Martin Maly
layout: post
guid: https://kcc.misantrop.info/?p=733
permalink: /2015/01/22/protokol/
xyz_lnap:
  - "1"
categories:
  - Kuřecí
---
Na Slovensku tuhle prezident cosi předával, k něčemu se vyjádřil člověk z protokolu, Pravda (nebo čo ja viem kto) o tom napsala a lid obecný začal pokřikovat, _že k čemu potřebujeme tyhlety vodborníci na protokol, však jen darmo z koláča ujedajú, já bych je nahnal do Mišelinky tahat gumy_ a tak dál&#8230;

Přátelé, diplomatický protokol, to je skvělý vynález! Je to způsob, jak zařídit nepříjemné věci tak, aby se nikdo u toho nerozčiloval, nepřipadal si ponížený, trapný, ztrapněný atd. Dejme tomu modelový příklad: nějak se pošramotí vzájemné vztahy dvou zemí, až tak, že se země A rozhodne vyhostit diplomaty země B. Co s tím? Jako &#8211; má jim někdo zavolat a říct &#8222;Helejte, my vás teď vyhostíme, tak se sbalte a pozítří nazdar, nechte papíry na vrátnici, děkan&#8220;? Anebo je má pozvat ministr na zamini a říct &#8222;Vy prašiví skunci, váš prezident je lump a darebák, o našem prezidentovi prohlásil, že klade věnce jako ponocnej, tak vás vypakujeme zpátky do toho vašeho smrdutýho divnostátu&#8230;&#8220;? A nebylo by to trapný? A co mají teda říkat, aby se ti druzí neurazili? Jak to udělat, abychom si zachovali tvář, oni si zachovali tvář, jak to udělat slušně, protože oni hodinu nato vypovědí ty naše&#8230;

A proto je tu diplomatický protokol. Nevím jak to je přesně vymyšlené, ale co jsem slyšel, tak je to hotový scénář (&#8222;Scéna 117: Vypovězení diplomatů&#8220;), kde je sepsáno krok za krokem, jak se postupuje. Kdo komu zavolá, co mu řekne, jakými slovy (obě strany vědí, o co jde, ale ta slova jsou neutrální), a jak se ta hra hraje dál. Od prvních slov je jasné, co se stalo, ale ti vypovězení nemusí lapat po dechu a volat &#8222;To je zrada, je to zákeřné, sprosté a podlé&#8220;, ale vědí, co mají říct, vědí, že zítra budou na desátou pozvaní, že si s sebou vezmou to a ono, že to setkání proběhne s nějakou ceremonií, ví se kdo co říká, a na konci toho všeho se sbalí a pojedou, ale po celou tu dobu všichni vědí, co mají dělat a co udělají ti druzí, takže to nebude té druhé straně nějak nestandardně nepříjemné.

Kdysi jsem to dostal jako dobrou radu i pro různé situace z lidského soužití. Řešíte něco, nevíte jak to říct, aby to tomu druhému nebylo nepříjemné, je to takové trapné pro obě strany, leze to z vás jak z chlupaté deky, nakonec se to toho druhého stejně dotkne&#8230; Kdepak, pro takovéhle situace je nejlepší mít dohodnutý diplomatický protokol: &#8222;Já ti řeknu toato, ty mi odpovíš toato, a bude jasno.&#8220; Vyhnete se tím takovému tomu _hele, já nevím, jak ti to říct, nebo naznačit&#8230;_ Skvělá věc, kterou si stačí jednou dohodnout, a už se v takové situaci nemusíte cítit ani jeden blbě.

Jak vím z reakcí některých lidí na krizovou komunikaci, je nemalá skupina těch, kteří to považují a budou považovat za neupřímnost, faleš a přetvářku, _na to voni nejsou, voni radši od plic řeknou, co si o lidech myslí, sice si tím přátele nenadělají, ale zase jsou upřímní_ blablabla. Řekl bych, že takováhle &#8222;upřímnost&#8220; způsobila víc zbytečných konfliktů než upřímného porozumění.

Jojo, diplomatický protokol je dobro. Věřte mi.