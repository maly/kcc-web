---
id: 1355
title: Čecháčkové
date: 2015-06-18T07:00:01+01:00
author: Martin Maly
layout: post
guid: http://kcc.uelectronics.info/?p=1355
permalink: /2015/06/18/cechackove/
xyz_lnap:
  - "1"
categories:
  - Kuřecí
---
_Nojo. Zaprdění rasističtí čecháčkové, je mi z nich na blití&#8230; Ta neschopnost dohlédnout dál než na špičku nosu! Jen aby snad po nich někdo nechtěl něco, co by je vyrušilo z jejich zaprděnosti, co by jim narušilo poklidné trávení bůčku a lemtání piva, tak jako jeden muž zvednou svoje pupky a jdou bránit svoje hodnoty: bůček, knedlík a právo na ubohou pivní omezenost&#8230;_

Poznáváte se? Ne v těch popisovaných, ale v těch, co vypouštějí z klávesnic a úst takovéhe kydy. Pokud ano, tak mi dovolte:

Ve společnosti je ostrá dělicí čára. Mezi _prostými, středostavovskými_, a mezi _městskými weltmany, se zkušeností ze zahraničí._ Vy jste ti druzí, nebo se aspoň tak tváříte. Jezdili jste, vrátili jste se, možná ani to ne, a když dovolíte, teď máte, a já to plně chápu, dojem, že jsou vaši spoluobčani banda tupých smrdutých xenofobních rasistických individuí. A napadlo vás, že oni třeba tuhle zkušenost nemají, nebo dokonce mají jinou, a tak to vidí jinak, dle vašeho názoru blbě?

Posloucháte kecy Konviček a dalších vychcánků, co si udělali téma z jednoduchého nepřítele. A nestačíte se divit, že ten Michal, Marek, Petr, Dana&#8230; to jsou vaši známí, normální lidé, a najednou by stříleli uprchlíky, najednou je jim jasné, že muslimové je přišli převálcovat&#8230;

Jsou to mnohdy lidé, co třeba v životě byli nejdál v Chorvatsku, tedy žili vždy mezi stejnými. Muslima nepotkali, viděli ho v televizi. Imigranta taky ne, kromě Vietnamce ve večerce. Teď jim někdo, a vy víte kdo, naočkoval, že za jejich posrané životy můžou imigranti. A co takový člověk má dělat? Sám neví, zkušenost nemá, tak koho poslouchat?

Na jedné straně mají tyhle objevitele společných nepřátel. Na druhé straně mají třeba, hmmm&#8230; vás! Lidi, kteří si často sami prošli cestu cizince v cizí zemi, lidi, kteří jsou rozumní a mají rozumné argumenty, které by jim mohli říct&#8230;

&#8230; a místo toho jim řeknou, že jsou rasistický póvl, kterým celý svět pohrdá! Opakovaně a znovu, při každé příležitosti když se ozve někdo a řekne třeba: _Helejte, a opravdu musíme přejímat úplně všechno, co v cizině vymyslí? K čemu jsou třeba ty homosexuální svatby?_, tak jim ti, co _vědí a mají přehled_, neřeknou: &#8222;Hele, je to složité, plete se do toho spousta věcí, ale představ si to takhle&#8230;&#8220; Neřeknou jim nic. Otočí se k sobě rovným, zakroutí očima v sloup a dodají: &#8222;&#8230; a ještě jsou homofobní!&#8220;

Není divu, že naslouchají těm, co se jejich nejasnostem nesmějí, co jim nenadávají za to, že _nevidí svět v komplexnosti_, ale mají pro ně jednoduché odpovědi a jasného viníka. Ti, co by jim vysvětlili složitější realitu, jimi ostentativně pohrdají a provádějí národní flagelantství.

Chtěl bych sdílet ten váš srdečný, upřímný, jednostranný, jednoduchý pohled: &#8222;Nadávají na imigranty, které ještě ani neviděli, protože jsou to rasistická xenofobní hloupá hovada&#8230;&#8220;

Pamatujete na to, že každý složitý problém má jednoduchou, stručnou a mylnou odpověď? Tak právě tohle je ona. Ale jestli jste s ní spokojení, jestli vám to takhle vyhovuje, že jste se tím dostatečně vyhranili proti těm _horším lidem_ a řádně jste jim to nandali&#8230;

PS: Nelíbí se mi ta radikalizace, kterou vidím, a podobné bojové nálady a cítím, že je s tím potřeba něco dělat. Ano, diskuse je s těmito lidmi těžká, jsou a priori naježení, nedůvěřiví, kvůli svému mentálnímu ustrojení spíš věří spikleneckým teoriím než složitější realitě, ale je potřeba něco dělat. Ovšem na škále věcí, které lze dělat, je zesměšňování a nadávky (&#8222;Nojo, čecháčkové, neschopní vidět dál&#8230;&#8220;) rozhodně ta nejhorší možnost. Ta napětí a nenávist nemírní, naopak přitápí velmi silně pod kotlem. Chybí mi jasně slyšitelný hlas rozumu.

* * *

_Dopsáno 20.6. večer: Ano, mohl jsem tenhle článek napsat míň komplikovaně. Nezačínat ironickou parafrází nějakých řečí, co mají (vulgo) sluníčkáři k (vulgo) běžným občanům a psát to příměji: &#8222;Helejte, vy co nadáváte lidem, co nechtějí uprchlíky, že jsou xenofobové a rasisti, co takhle kdybyste místo nadávek na to, jak jsou blbí, zvážili, že mají prostě jen strach z neznámého a vy, rádoby elita, jim nevysvětlíte nic, necháte je plácat v jejich strachu a máte pro ně jen nadávky a pohrdání, he?&#8220; Ale kdy jindy si člověk může vychutnat tak čirou ukázku toho, jak to vypadá, když čtenář nepozná ironii a myslí si, že to je něco proti němu? Odpusťte mi, tohle jsem si vychutnal._