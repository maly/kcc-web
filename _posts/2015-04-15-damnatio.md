---
id: 1073
title: Damnatio
date: 2015-04-15T07:00:12+01:00
author: Martin Maly
layout: post
guid: https://kcc.misantrop.info/?p=1073
permalink: /2015/04/15/damnatio/
xyz_lnap:
  - "1"
categories:
  - Kuřecí
---
Damnatio memoriae byl akt &#8222;zatracení památky&#8220;. Bylo to dodržení pravidla &#8222;De mortibus nil nisi bene&#8220; &#8211; o lidech, o nichž nelze říct nic dobrého, nemluvme raději vůbec.

[Josif Stalin](https://cs.wikipedia.org/wiki/Josif_Vissarionovi%C4%8D_Stalin) (Ocelový), 1878 &#8211; 1953. Vlastním jménem Džugašvili. Druhá přezdívka Koba (Vyznamenaný). Kromě známých faktů připomenu i jeho antisemitismus. Bucharin jej charakterizoval takto: &#8222;Stalin je nešťastný, poněvadž nemůže nikoho, ani sebe, přesvědčit o své velikosti, a toto neštěstí je jeho největší a možná jediný lidský rys.&#8220;

[Lev Trockij](https://cs.wikipedia.org/wiki/Lev_Davidovi%C4%8D_Trockij), 1879 &#8211; 1940. Vlastním jménem Bronštejn. Leninův spolupracovník, teoretik komunismu. Prohrál v boji o nástupnictví se Stalinem, kterým pohrdal. Ten ho nechal deportovat a později zavraždit.

[Sergej Kirov](https://cs.wikipedia.org/wiki/Sergej_Mironovi%C4%8D_Kirov) (podle Kýra Velikého), 1886 &#8211; 1934. Vlastním jménem Kostrikov. Byl velmi populární; na sjezdu v roce 1934 dostal ve volbách generálního tajemníka pouze tři negativní hlasy, Stalin 292. Stalin ho velmi pravděpodobně nechal zavraždit. Jeho vraždu vzal jako záminku pro vyšetřování spiknutí.

[Lev Kameněv](https://cs.wikipedia.org/wiki/Lev_Kamen%C4%9Bv), 1883 &#8211; 1936. Vlastním jménem Rosenfeld. Spolu se Zinověvem tvořili opozici Trockému a pomohl tak Stalinovi získat moc. Stalin jej po vraždě Kirova obvinil z vytvoření teroristické organizace a nechal popravit v rámci takzvaného [Prvního moskevského procesu](https://cs.wikipedia.org/wiki/Moskevsk%C3%A9_procesy).

[Grigorij Zinovjev](https://cs.wikipedia.org/wiki/Grigorij_Zinovjev), 1883 &#8211; 1936. Vlastním jménem Radomyslskij. Viz Kameněv. Stejný osud. I on byl odsouzen v rámci &#8222;Procesu s členy trockisticko &#8211; zinovjevského teroristického centra&#8220; a zastřelen.

[Genrich Jagoda](https://cs.wikipedia.org/wiki/Genrich_Jagoda), 1891 &#8211; 1938. Vlastním jménem Jeguda. Šéf NKVD. Dohlížel na výslechy Kameněva a Zinovjeva. Organizoval rozšíření systému [Gulagu](https://cs.wikipedia.org/wiki/Gulag), který dodával otrockou pracovní sílu pro &#8222;velké stavby socialismu&#8220;, třeba Bělomořský kanál. V září 1936 ho na pozici šéfa NKVD nahradil Ježov. Jagoda byl v roce 1937 zatčen a ve třetím moskevském procesu obviněn, mj. ze zrady, ze spolupráce se Zinověvem a Kameněvem, a popraven.

[Grigorij (Sergo) Ordžonikidze](https://cs.wikipedia.org/wiki/Grigorij_Konstantinovi%C4%8D_Ord%C5%BEonikidze), 1886-1937. Stalinův nejstarší přítel a chráněnec. Svého vlivu využíval ke krytí přátel, kteří byli vyšetřování v rámci čistek. Varoval Stalina před Berijou, ale Stalin dal přednost právě Berijovi. Ten zlikvidoval Ordžonikidzeho bratra. Ordžonikidze poté spáchal sebevraždu.

[Michail Tuchačevskij](https://cs.wikipedia.org/wiki/Michail_Tucha%C4%8Devskij), 1893 &#8211; 1937. Vlastním jménem Tuchaczewski. Dlouholetý velitel a reformátor Rudé armády. Jeho reformy přispěly k vítězství Rudé armády v boji proti Německu. Zároveň potlačoval rebelie a povstání rolníků během hladomoru. V roce 1937 uvězněn, obviněn ze spolupráce s trockisty, špionáže pro Německo a popraven.

[Nikolaj Bucharin](https://cs.wikipedia.org/wiki/Nikolaj_Bucharin), 1888 &#8211; 1938. Člen Kominterny, Politbyra, po vyhození Zinověva a Kameněva ze strany v roce 1928 Stalinův oblíbenec. Stalin jej ale vyhnal v roce 1929 z politbyra (spolu s dalšími). Bucharin mu to ale odpustil a v roce 1932 se do politiky vrátil. Nakonec byl zatčen, obžalován a v procesu &#8222;proti pravicově trockistickému antisocialistickému bloku&#8220; spolu s dalšími (například s Jagodou) odsouzen a popraven. Před smrtí napsal Stalinovi vzkaz: &#8222;Kobo, proč potřebuješ moji smrt?&#8220;

[Nikolaj Ježov](https://cs.wikipedia.org/wiki/Nikolaj_Je%C5%BEov), 1895 &#8211; 1940, řečený Skrček (151 centimetrů). Po Jagodovi převzal NKVD a vedl většinu vyšetřování v rámci [čistek](https://cs.wikipedia.org/wiki/Velk%C3%A1_%C4%8Distka). Veřejnost se domnívala, že zlo páchá Ježov (vznikl termín &#8222;ježovština&#8220;), a že Stalin &#8222;o ničem neví&#8220;. Ve skutečnosti Ježov jednal na Stalinův přímý pokyn. Nakonec, když Ježov znal příliš mnoho, byl odstaven, zatčen, vyslýchán ohledně spiknutí proti Stalinovi a zastřelen. Po popravě byl označen za viníka a [vymazán](https://commons.wikimedia.org/wiki/File:The_Commissar_Vanishes_2.jpg) z [historie](https://commons.wikimedia.org/wiki/File:Voroshilov,_Molotov,_Stalin,_with_Nikolai_Yezhov.jpg). Jeho nástupcem se stal Berija.

[Lavrentij Berija](https://cs.wikipedia.org/wiki/Lavrentij_Berija), 1899 &#8211; 1953. Od roku 1940 šéf ministerstva vnitra a předpokládaný Stalinův nástupce. Jeho jménem byla napsána kniha &#8222;O dějinách bolševických organizací v Zakavkazsku&#8220;, která především zvětšovala Stalinovu roli a vymazávala jména jiných, nepohodlných. Berija knihu podepsal a jejího skutečného autora nechal zastřelit. Po Stalinově smrti (kterou velmi pravděpodobně sám ovlivnil) ale souboj o moc prohrál s Chruščovem. Ten jej nechal zatknout, odsoudit a popravit.

[Kliment Vorošilov](https://cs.wikipedia.org/wiki/Kliment_Jefremovi%C4%8D_Voro%C5%A1ilov), 1881 &#8211; 1969. Do školy chodil pouze dva roky, přesto se stal maršálem Sovětského svazu. Jeho neschopnost a nekompetence vedla k jeho pádu, poté co vojensky zcela zkazil obsazení Polska i vpád do Finska. I Stalin veřejně konstatoval, že Vorošilov je neschopný packal. Po Stalinově smrti se stal předsedou prezidia Nejvyššího sovětu, odvolán byl až v roce 1960, kdy na jeho místo nastoupil Brežněv. Zemřel v 88 letech.

[Anastáz Mikojan](https://cs.wikipedia.org/wiki/Anast%C3%A1z_Mikojan), 1895 &#8211; 1978. Stalinův blízký spolupracovník, po jeho smrti podpořil Chruščova, za Brežněva byl krátce předsedou prezídia Nejvyššího sovětu. Zemřel v 82 letech.

[Vjačeslav Molotov](https://cs.wikipedia.org/wiki/Vja%C4%8Deslav_Michajlovi%C4%8D_Molotov) (Molot &#8211; kladivo), 1890 &#8211; 1986. Vlastním jménem Skrjabin. Známý jako ten, kdo podepsal pakt s nacistickým Německem (Molotov &#8211; Ribbentrop) a jeho jménem nazývali finští vojáci zápalné lahve. V roce 1957 se postavil proti Chruščovovi, byl vyloučen z vedení, po 22. sjezdu byl vyloučen i ze strany, později přijat s přímým souhlasem tehdejšího tajemníka Černěnka. Dožil se 96 let.

[Lazar Kaganovič](https://cs.wikipedia.org/wiki/Lazar_Mojsejevi%C4%8D_Kaganovi%C4%8D), 1893 &#8211; 1991. Stalinův blízký spolupracovník. V roce 1934 zasáhl do voleb na sjezdu KSSS, kdy se po jeho zásahu z 292 odmítavých hlasů proti Stalinovi staly pouhé dva, a Stalin tak zvítězil nad Kirovem. Komisař pro kde co, kudy prošel, tam nastalo zatýkání &#8222;předpokládaných sabotérů&#8220; &#8211; většinou inteligence. Věrný Stalinovi, neúnavný pronásledovatel &#8222;špionů a sabotérů&#8220;. Po Stalinově smrti začal ztrácet vliv. V roce 1957 se spolu s Molotovem, Vorošilovem a Malenkovem účastnil neúspěšného převratu proti Chruščovovi. Byl přinucen odejít a pracoval jako ředitel továrny na Urale. Zemřel ve věku 97 let.

[Georgij Malenkov](https://cs.wikipedia.org/wiki/Georgij_Maximilianovi%C4%8D_Malenkov), 1902 &#8211; 1988. Dlouholetý Stalinův osobní tajemník. V roce 1957 vyloučen, zbaven funkcí, poslán do Kazachstánu, kde pracoval jako vedoucí elektrárny. Zemřel v 86 letech.

Všichni z nich mají na rukou krev. Stalin, Vorošilov, Molotov, Mikojan, Kalinin a Kaganovič [podepsali rozkaz](https://commons.wikimedia.org/wiki/File:Katyn_-_decision_of_massacre_p1.jpg) k tzv. [Katyňskému masakru](https://cs.wikipedia.org/wiki/Katy%C5%88sk%C3%BD_masakr). Některé z nich dostihla tatáž mašinérie, kterou sami roztáčeli &#8211; Jagoda, Ježov, prominentní bolševici&#8230; A s nimi několik milionů odsouzených, popravených, nebo prostě jen &#8222;zmizelých&#8220;. Jiní se dožili v poklidu velmi vysokého věku&#8230;

Podle stejného vzoru a za přímého dohledu specialistů z NKVD pak proběhly i politické procesy v Československu, zejména [proces se Slánským](https://cs.wikipedia.org/wiki/Proces_se_Sl%C3%A1nsk%C3%BDm) a [proces s Horákovou](https://cs.wikipedia.org/wiki/Proces_se_skupinou_Milady_Hor%C3%A1kov%C3%A9). Včetně zinscenovaných petic za &#8222;popravu špionů a zrádců&#8220;.

Proč to připomínám? Tak zaprvé je dobré znát historii. Člověk se tak lépe brání demagogii. Tohle nám ve škole neřekli a po škole už nás to nezajímalo. Zadruhé připomínám, že revoluce ráda žere svoje děti. A taky je na místě připomenout, že výrok &#8222;vy bolševici taky vidíte všude spiknutí&#8220; není tak úplně nadsázka.

PS: [Film k tématu](https://www.csfd.cz/film/7161-stalin/)