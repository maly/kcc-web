---
id: 1430
title: Příčiny
date: 2015-07-02T07:00:31+01:00
author: Martin Maly
layout: post
guid: http://kcc.uelectronics.info/?p=1430
permalink: /2015/07/02/priciny/
xyz_lnap:
  - "1"
categories:
  - Kuřecí
---
Hledám příčiny současné protiimigrantské hysterie.

Média ji živí, to je bez debaty. I takzvaná seriózní média najela na politiku &#8222;klikaných a sdílených článků&#8220;, takže zveřejňují hoaxy, poplašné zprávy a &#8222;senzace&#8220;, které mají clickbaitingový potenciál (jako třeba zadržení pěti ilegálních uprchlíků ve vlaku).

Mocně zatápí Konvička a Okamura. Něco jako dr. Sládek neblahé paměti. Ale přestávají být marginální, začínají se k nim přidávat &#8222;slušní občané&#8220;.

Z lidí se nestali rasisti a xenofobové přes noc, kdepak. Lidé jsou latentně rasističtí a xenofobní od přírody, a pouze racio a kultura udržuje tyhle emoce uvnitř. Strach z cizího je přirozená reakce, ale žitím ve společnosti jsme se naučili ji oslabovat, protože bychom se tu jinak pomlátili.

Zcela nesporný je vliv [ruské propagandy](http://www.misantrop.info/jen-si-klidne-perte-svoje-pradlo/). Ruské propagandě se hodí všechno, co pomáhá vytvářet obraz &#8222;národa, kterému zase někdo zvenčí něco diktuje&#8220; a atmosféru &#8222;už se nedá nikomu věřit!&#8220; Všechno, co posílí rozpory a nestabilitu společnosti, se hodí. Hnus typu AC24, Sputnik, Aeronet živí vlnu strachu z &#8222;imigrantů, co vám EU nastěhuje do baráku a oni vás pak podříznou nebo zotročí&#8220;. Odhaduju, že fáze &#8222;s Ruskem se toto nestane, Rusko ví, co jsou tradiční národní hodnoty&#8220; přijde během pár týdnů.

A velmi zjevný je vliv Zemanův. Ne že by z lidí vytvořil rasisty. Jen začal se svými kreténskými žvásty vytvářet dojem, že je naprosto v pořádku veřejně a takříkajíc &#8222;s plným jménem a na vlastní ksicht&#8220; říkat věci, které lidi cítili, ale (správně) se je styděli říkat. Když prezident začne hrát národnostní strunu a mlít nesmysly o Arabech, muslimech a politických protivnících, a nedostane za to po právu přes tlamu od většiny společnosti, tak se nelze divit, že &#8211; kunda sem, kunda tam &#8211; začne lidem připadat v pořádku na plnou hubu pokřikovat o potápění lodí a o muslimském dobytku. Dřív se za to aspoň styděli a psali to anonymně, dnes už se nestydí a podepíšou se pod to. Ne, to není emancipace, to není &#8222;konec strachu&#8220; a &#8222;odvaha se podepsat&#8220;, to je degradace kultury. Zeman do toho přilejvá tu hovadným pokřikem &#8222;na novináře pal!&#8220;, tu otevřenou a vyslovenou podporou antiislámských hnutí, takže na něj klidně ukážu.

_Apropo Zeman: už teď jede volební kampaň na druhé období. Nemá protikandidáta, a za tu krátkou dobu asi ani nezíská takového, na kterém by se jeho odpůrci shodli. Každopádně to neponechává náhodě, a s pocitem silného mandátu odbrzdil. Ano, Zeman jede jako buldozer, kam se na něj hrabe Paroubek. Nemá žádnou výkonnou moc, ale ovlivňuje náladu v zemi, a nesporně si to užívá. A teď si představte, co se stane, až vyhraje! Žádný český prezident zatím druhé období nezvládnul, všichni se pomátli a s pocitem &#8222;po mně potopa&#8220; začali nakládat neuvěřitelný věci. Co udělá tenhle vypitec, když nám bude zachován v síle dostatečné na vykonávání druhého prezidentského období? Vyhlásí někomu válku?_