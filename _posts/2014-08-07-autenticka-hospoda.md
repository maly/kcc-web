---
id: 30
title: Autentická hospoda
date: 2014-08-07T06:49:50+01:00
author: Martin Maly
layout: post
guid: http://kcc.uelectronics.info/?p=30
permalink: /2014/08/07/autenticka-hospoda/
categories:
  - Kuřecí
---
Fakt nechápu to populární hledání autenticity. Proti gustu žádnej dišputát, ale když jdu do restaurace, tak začouzený prostor, lepkavý stůl pokrytý vikslajvantovým ubrusem, roky nemyté okno, jídelní lístek v umolousaných deskách, co naklepal provozní na psacím stroji, ale je úplně pasé, protože mají jen utopence a párky, a _párky ti vohřejvat fakt nebudu, mladej_, to celé korunované nepříjemným a nechutným pinglem a zarostlými štamgasty se skelným pohledem, to fakt není nic, po čem bych toužil. Otáčím se a jdu pryč, protože to je prostředí hnusné. Vy řeknete: autentická hospoda, ale _leda hovno, pravím vám_, protože _autentické_ to je nanejvýš ve spojení _autentická zaflusaná knajpa_. To, co vás tam táhne, není autenticita (&#8222;ten číšník, víš, si na nic nehraje a když máš blbý kecy, tak ti naplive do piva, tak to je&#8220;), je to lehce masochistická touha potrestat se za to, že už do takových knajp nemusíte chodit, stříklá se sentimentální vzpomínkou na doby, kdy jste jako rozervaní mládežníci v takovéhle hospodě seděli sami, smolili básničky na pivní tácek a brečeli do píva. Jenže už tehdá ta hospoda nebyla _pravá a upřímná_, ale _hnusná_, protože majitel byl šmudla a výčepák hovado, a vy jste v ní seděli, protože tam měli nejlacinější pivo a vy jste neměli prachy, abyste šli do lepší. Takže příště, až zase budete hledat _autentickou atmosféru_, tak nezapomeňte dodat, že hledáte autentickou atmosféru svého dekadentního mládí, kdy vás fascinoval _syrový život,_ který vám tehdy připadal _jediný opravdový_, mládí, kdy jste na lepší neměli, tak jste aspoň lepším pohrdali a pokřikovali, že to je umělé a nastrojené a chybí tomu živočišnost, opravdovost a člověčenství.

A o tom, kde se ve vás bere ta drzost kádrovat ostatní, že _tomu nerozumí_, když se chtějí najíst v prostředí, kde člověku nenatahuje už jen od pohledu, a drzost jim říkat, že jsou _povrchní_, o tom si povíme jindy.