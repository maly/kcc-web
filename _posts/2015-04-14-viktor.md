---
id: 1068
title: Viktor
date: 2015-04-14T07:00:46+01:00
author: Martin Maly
layout: post
guid: http://kcc.uelectronics.info/?p=1068
permalink: /2015/04/14/viktor/
xyz_lnap:
  - "1"
categories:
  - Kuřecí
---
Přehlášení auta na nového majitele probíhalo v několika krocích, zhruba řečeno: starý majitel musel odhlásit, nový přihlásit. Což přinášelo nějaké problémy, hlavně v okamžiku, kdy to nový majitel neudělal, a auto tak zůstávalo v podivném stavu _přihlášení &#8211; nepřihlášení_, legislativně vhodné tak akorát jako přepravka pro Schrödingerovy kočky.

Ministerstvo dopravy proto apelovalo na lidi, že je potřeba auta _dopřehlásit_, pokud jsou _nedopřehlášená_, a k tomu i nějakou tu osvětu přidali.

A v rámci té osvěty stvořili web [Dokončete registraci cé zet](https://www.dokonceteregistraci.cz/). Tam můžete přijít, zadat číslo techničáku a zjistit, jestli máte auto řádně _dopřehlášené_. V iDnesu si z toho dělají šoufky a jedovatě poznamenávají, že jednodušší způsob je podívat se na ten techničák, a pokud tam vidí svoje jméno a svoji adresu, tak je auto převedené. No, dejme tomu. Na druhou stranu co když auto prodávám, že?

Každopádně v plném rozsahu platí citát Viktora Černomyrdina: [Chtěli jsme to co nejlíp, a dopadlo to jako vždycky](https://ru.wikipedia.org/wiki/%D0%A5%D0%BE%D1%82%D0%B5%D0%BB%D0%B8_%D0%BA%D0%B0%D0%BA_%D0%BB%D1%83%D1%87%D1%88%D0%B5,_%D0%B0_%D0%BF%D0%BE%D0%BB%D1%83%D1%87%D0%B8%D0%BB%D0%BE%D1%81%D1%8C_%D0%BA%D0%B0%D0%BA_%D0%B2%D1%81%D0%B5%D0%B3%D0%B4%D0%B0).

Zaprvé: autor toho webu jaksi nemá k dispozici registr vozidel, kdepak, nene. Má jen databázi vozidel, která jsou odhlášená a nejsou přihlášená. Proto se rozhodl k logickému přístupu: _Podívám se, jestli to, co uživatel zadal, je v databázi, a když ne, tak hurá, auto je přehlášené_. Bohužel neudělal ani elementární kontrolu formátu toho čísla, takže si můžete dát klidně zkontrolovat, jestli je správně převedeno auto s technickým průkazem BLABLA, UKULELE, OMFG, PENIS i [CONCARNE](https://www.dokonceteregistraci.cz/?Orv=CONCARNE).

[<img loading="lazy" class="aligncenter size-full wp-image-1069" src="http://kcc.uelectronics.info/wp-content/uploads/sites/8/2015/04/screenshot-www.dokonceteregistraci.cz-2015-04-13-21-36-02.png" alt="screenshot-www.dokonceteregistraci.cz 2015-04-13 21-36-02" width="780" height="404" srcset="https://kcc.uelectronics.info/wp-content/uploads/sites/8/2015/04/screenshot-www.dokonceteregistraci.cz-2015-04-13-21-36-02.png 780w, https://kcc.uelectronics.info/wp-content/uploads/sites/8/2015/04/screenshot-www.dokonceteregistraci.cz-2015-04-13-21-36-02-300x155.png 300w, https://kcc.uelectronics.info/wp-content/uploads/sites/8/2015/04/screenshot-www.dokonceteregistraci.cz-2015-04-13-21-36-02-624x323.png 624w" sizes="(max-width: 780px) 100vw, 780px" />](http://kcc.uelectronics.info/wp-content/uploads/sites/8/2015/04/screenshot-www.dokonceteregistraci.cz-2015-04-13-21-36-02.png)

Nic z toho se v databázi nevyskytuje (logicky&#8230;), a tak vám aplikace vesele oznámí, že je vozidlo správně zaregistrované! _Pane, pane, vy nejste žádné auto!_

Veselá je i textace: Napíšou vám, že auto je správně zaregistrované, ale vzápětí dodají, že byste se měli kouknout do malého techničáku, a&#8230; No, když už ten techničák máte v ruce, že&#8230;

A nejlepší je, že osvětový bububu web, což nakonec může být i užitečná myšlenka, proti tomu žádná, jaksi zapomíná říct, co se vlastně může stát. Jestli chci lidem vysvětlit, že mají něco udělat, že se tím můžou vyhnout problémům, tak by bylo fajn napsat, jaké problémy to taky můžou být. Jo, všiml jsem si toho (pochybně otextovaného) odkazu vpravo dole, kliknul jsem si, přečetl jsem si, ale herdek, ty základní body by měly na téhle stránce červeně řvát, ne se krčit v rohu! Protože účelem je upozornit, že _se TOHLE může stát, a tak se radši mrkněte, jestli to máte v ažůru_&#8230;

Leda by to bylo celé důmyslná virální kampaň, spoléhající na to, že si tam lidi budou psát nejrůznější nesmysly a posílat to kamarádům, čímž se vlastně účel toho celého dostaví&#8230; ale spíš nebude, co?

Obligátní otázka na závěr: Kolik to stálo?

(Jo, prosímvás, mrkněte se, jestli máte auto správně přehlášené. Jen pro pořádek. Díky.)