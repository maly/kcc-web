---
id: 1335
title: Youtuber
date: 2015-06-12T07:00:34+01:00
author: Martin Maly
layout: post
guid: https://kcc.misantrop.info/?p=1335
permalink: /2015/06/12/youtuber/
xyz_lnap:
  - "1"
categories:
  - Kuřecí
---
V Jihoafrické republice mají takovou reality show, ve které se manželé nebo milenci nebo kdo o něco vsadí, a ten, který prohraje, pak podstoupí v přímém přenosu depilaci různého ochlupení různými metodami, od strhávání voskovými pásky až po nějakou cukrovou hmotu a tak. S každým kolem se stupňuje bolestivost, no a johannesburská rádia vysílají upoutávky se sestřihy nejlepších výkřiků. Fakt populární show. (&#8222;A co vysíláte v rádiu u vás v ČR?&#8220; &#8211; &#8222;No, obsahově skoro totéž, jen se tam míň řve&#8230;&#8220;)

Připomnělo mi to známý film Idiocracy (česky [Absurdistán](https://www.csfd.cz/film/185578-absurdistan/)) &#8211; taková dystopie, založená na tom, že zatímco inteligentní lidé mají jedno dítě, nebo taky třeba žádné, tak blbcům nedělá žádný problém jich naflákat pět, šest. A ačkoli se snaží vyřadit z genofondu, tak prostou úvahou bude za pár generací Země vypadat tak, že prezidentem bude wrestlingový šampión a nejoblíbenější televizní show pořad &#8222;Au moje koule&#8220;.

A pak jsem se podíval na [seznam předních českých youtuberů](https://www.mediaguru.cz/aktuality/prehled-top-ceskych-i-slovenskych-youtuberu/) a pustil si pár jejich videí. Už po třech minutách jsem zatoužil po tom být v jihoafrické reality show a nechávat si depilovat třísla šmirglem namočeným v kyanoakrylátovém lepidle.

Vraťte mi Pavla Novotného, který v pátek napíše: &#8222;&#8230; a všichni tihle loseři bez sebeúcty a špetky soudnosti mi ho přeblafnou na lžíci s povařeným herákem za to, když o nich napíšu článek!&#8220;

Víte vy co?

Spousta oborů by zasloužila svého Pavla Novotného, který spoluutváří kult pseudohvězdiček a zároveň jimi pohrdá. Sebestředného chytrého parchanta, co si tuhle roli extrémně užívá. Úplně nejbolestivěji nám chybí Pavel Novotný českého koučingu, seberozvoje, svobodných firem, digitálních nomádů, motivačních příruček a prokrastinace &#8211; inspirace &#8211; kreativity. Člověk, který by z tohodle oboru tyl (_jako že by na něm vydělával, ne tyl jako tyl, mul, fáč&#8230;_), ale přitom by dokázal natvrdo napsat: _Kašpařina! Proberte se, kdyby seberozvoj k něčemu vedl, tak nečtete už šestou příručku, akorát si zapráskáváte kebule prefabrikovanými myšlenkami; digitální nomádství není příběh dvou SEO konzultantů, dvou PPC specialistů a programátora, co spolu tejden bydlej v Lisabonu ([autorem definice je Dan Tržil, díky!](https://dantrzil.cz/odvracena-strana-digitalniho-nomadstvi/)); svoboda v práci nefunguje a ani když uděláte další workshop, tak fungovat nezačne; tohle šarlatánství je úplně stejné jako jakékoli jiné, diamantová voda a lotosový porod a pojídání placenty nevyjímaje!_

Já si hned potom otevřu krámek, kde budu prodávat za půlgroš oučinný škapulíře z průhledných materiálů proti uhranutí a pokousání [digihipsterem](https://www.misantrop.info/digitalni-hipster/).