---
id: 1471
title: 'Pííííííííííííííííííííííí&#8230;'
date: 2015-07-17T07:00:53+01:00
author: Martin Maly
layout: post
guid: http://kcc.uelectronics.info/?p=1471
permalink: /2015/07/17/piii/
xyz_lnap:
  - "1"
categories:
  - Kuřecí
---
Někdy je ten život člověka od techniky fakt těžký&#8230;

Kupříkladu já tuhle. Ve středu jsem do PC zabudoval novou grafickou kartu. Nechtěl jsem, musel jsem, ale když už, tak už, našel jsem model s delší zárukou, a taky s trošku vyšším výkonem, než měla ta předchozí, ať nějakou dobu vydrží. Navíc má SLI, takže kdyby někdy přestala stačit, připojím k ní druhou takovou, a zase stačit bude.

Zapojím, spustím, chvíli to vzdorovalo, než jsem vsugeroval systému správný ovladač, a pak to začalo fungovat tak, jak jsem si představoval.

Dobrá, oba monitory šlapaly, plné rozlišení, tak tomu zkusím dát kotel. A pustil jsem Zaklínače 3, což je hra, která prověří schopnosti systému skrznaskrz. Dal jsem tomu plnej voves (krom HairWorks, ty jsou docela nanic), spustím hru, Geralt se rozhlédnul a &#8211; _Píííííííííííííííííííííííííííííííííííí&#8230;&#8230;._

Uši drásající pískání ustalo až když jsem hru vypnul. Sakra, že bych to přehnal? Ubral jsem, ubral, spustím &#8211; zase pískání. Sakra. Spustím starý Half-Life: pískání. Spustím Life is Strange, zase pískání. Tak čím to je?

Pouštím monitor, a logicky uvažuju: napětí, nebo teplota. Hm, začíná to pískat při zátěži, teplota roste na 50&#8230; _huíííííííí&#8230;_ Sakra. Koukám ještě na napětí, trošku semizdá pokleslo CPU Core&#8230; ale pak se dívám, že se mi to jen zdá, že si BIOS správně přitopil, navíc zdroj je nějaký Seasonic, co mi doporučil Marcel, 500 W, to musí utáhnout.

A tak laboruju, laboruju, furt to píská, přenastavuju monitory, až pak najednou pískání ustane, zrovna ve chvíli, kdy ze zoufalství namířím do PC ventilátor. Aha, tak přeci jen teplota!

Druhý den stavím ventilátor přímo k PC, pouštím, zkouším Zaklínače &#8211; a ticho! Super, skvělé, bylo to ono.

Pouštím Life is Strange, a řve to už u titulků. Další zoufalé hledání, co to může být&#8230; Sakra, přeci to není ta karta&#8230; Ne a ne a ne&#8230;

Napětí, ok&#8230; Teplota, ok&#8230; Googlím &#8211; nic moc.

Nebudu vás napínat: UPS! Stará UPSka, která je u počítače, prostě nestíhá dávat tolik šťávy, kolik by počítač s oběma monitorama rád, a tak řve! V takovou chvíli má člověk smíšené pocity. Jednak je rád, že přišel na problém, a druhak si říká: _Koho by napadla UPS, kruci?! _Najmě když úplně zapomněl, že ji tam má.

A to máte furt.