---
id: 1181
title: Kámen
date: 2015-05-11T07:00:30+01:00
author: Martin Maly
layout: post
guid: https://kcc.misantrop.info/?p=1181
permalink: /2015/05/11/kamen/
xyz_lnap:
  - "1"
categories:
  - Kuřecí
---
Vzal jsem diskuse na Lupě a Rootu v poměru 1:1 a dlouho, pomalu a opakovaně jsem je destiloval. V podstatě jsem dělal stejný postup jako alchymisti při tvorbě kamene mudrců. Získal jsem tak _Kámen Technických Mudrců_. Je vhodný i pro nějaké nové politické hnutí, coby manifest. Třeba nějaká &#8222;Inženýrská Strana IT Socialismu&#8220; (ve zkratce ISIS), ta by to mohla ocenit.

## 1. Svět

  1. Svět řídí tajné organizace, jejichž cílem je všechno ovládat a udělat z lidí otroky. O jejich činnosti nikdo nic neví, hlavně ne lidi, jen my jsme to pochopili, protože máme Zdravý Rozum (viz dál).
  2. Mezi tyto organizace patří tajné služby (CIA, NSA, KGB, BIS, Mossad a další, ještě tajnější), všechny vlády a audiovizuální nahrávací společnosti.
  3. Nejdůležitějším úkolem všech těchto organizací, hned po světovládě, je, aby se nevědělo, že usilují o světovládu. Všichni ti, kdo to nevědí, jsou jasným důkazem, že to tak je!
  4. K ohlupování lidí používají propagandu, PR, reklamu, média a užitečné idioty, což jsou ti, co nechápou, že všechno to, co tu je sepsané, je pravda!
  5. Snowden je prorok Pravdy a všechno, co řekl, je jasný důkaz výše uvedeného. Ti, co to popírají, jsou jen užiteční idioti zaplacení tajnými službami, vládami, nahrávacími společnostmi&#8230;
  6. Wikileaks jsou taky Pravda.
  7. Pravda se vyjevila i ve filmech &#8211; Matrix, Minority Report&#8230; _Je s podivem, že to tajné služby a vlády nezakázaly!_
  8. Systém je zlo. _Hlavně Windows._

## 2. Filosofie a dějiny

  1. Duševní vlastnictví neexistuje. Jak můžeš, kámo, vlastnit nápad? Autorské právo je jen nástroj, kterým vlády, tajné služby a nahrávací společnosti ovládají lidstvo a tahají z něj peníze za samozřejmosti&#8230;
  2. Duševní práce neexistuje. Kdyby existovala, tak by musela tvořit nějaké duševní hodnoty, které bys mohl vlastnit, ale to se, viz výše, neděje.
  3. Není nic jako nový nápad &#8211; všechno je syntéza toho, co tu už bylo, takže by na to klidně mohl přijít někdo jiný, a proto si nemůžeš přivlastnit nápad! Stejně jsi ho vybudoval na nějakých znalostech, co ti dala společnost zdarma, takže ho musíš zase zdarma odevzdat!
  4. Navíc všechno důležité už bylo vymyšleno v 60. a 70. letech, od aut přes programovací jazyky až po hudbu, a cokoli, co se stalo později, bylo buď k horšímu, nebo to je hloupé a úplně zbytečné PR, aby na to hlupáci skákali.
  5. PR je jen propaganda, tedy snaha vymývat mozky davům, tedy zlo.
  6. Reklama je snaha prodávat úplné zbytečnosti a nefunkční krámy hlupákům, tedy zlo.
  7. Média jsou jen způsob, jak hlupáci hlupákům tlačí PR a reklamu&#8230; Tedy zlo.
  8. Komentáře na stránkách webových médií slouží k tomu, aby tato snaha byla demaskována!
  9. K demaskování slouží informace z jiných médií.
 10. Stupňování špatnosti: Zlo, Totální zlo, Hitler, Satan, Zaplacené PR
 11. &#8222;Slušnost&#8220; nebo &#8222;diplomacie&#8220; jsou jen opisy pro &#8222;neupřímnost&#8220;. Jediná správná komunikace je upřímná, a upřímná řeč musí obsahovat vulgarity a urážky, protože to je to, co chcete opravdu říct. Kdo se vyhýbá vulgaritám a urážkám, je pokrytec, který neříká to, co si myslí.
 12. Politika je jen svinstvo, kde pár vyvolených krade a ovládá poctivé pracující; slušný člověk proto nemá šanci cokoli změnit.
 13. Volby jsou jen fraška, protože přeci všichni vědí, že kdyby volby mohly něco změnit, tak by je zakázali!
 14. Všechno je dohodnutý, domluvený a rozdělený předem, a kdo si myslí něco jiného, je naivní hlupák!
 15. Slušný člověk nemůže být bohatý. Kdo je bohatý, přišel k majetku nepoctivě, protože poctivě nelze zbohatnout, Q.E.D. O to, aby tomu tak bylo, se starají všechny ty vlády a tajné organizace a židozednáři s iluminátama.
 16. Dřív jsme lezli do zadku Rusákům, teď Američanům, tak jaký je v tom rozdíl? Žádný &#8211; a jen hlupáci to nevidí!
 17. Za socialismu jsme byli na špičce a vyváželi jsme naše technologie do světa. Pak to Havel rozbil a Klaus rozkradl.

## 3. IT

  1. Software má být zdarma. Vždycky byl! To, že teď najednou není, je jen důkazem komplotu tajných služeb, vlád, nahrávacích společností a nenažraných korporací, jako je Microsoft.
  2. A za co by jako vůbec chtěli platit? Za to, že někdo napsal nějaký program? Beztak přitom použil programy od někoho jiného, tak jak může říct, že je to JEHO program? (Dále viz duševní vlastnictví.)
  3. Chtít za program peníze je neslušné. Programátoři sice programují, ale dostávají peníze za to, že programují, s tím výsledkem (=programem) to přeci nijak nesouvisí. Jsou přeci placení za práci, tj. za to, že sedí a programují!
  4. Microsoft neudělal nikdy nic užitečného, vytváří jen hrozný software, co slouží vládám a tajným službám, a placené PR!
  5. Veškerý komerční software je verzi od verze horší a zbytečnější. Je to jen snaha vlád, tajných služeb a korporací vymámit z lidí další peníze a donutit je koupit si nové počítače.
  6. Všechny rozumné programovací jazyky vznikly už v 60. letech, od té doby se vše jen zhoršuje. Jediná výjimka byla Java, ta vznikla později a byla koncepčně úplně nová a převratná.
  7. Tehdejší počítače byly vlastně úplně dokonalé a lidstvo by si s nima vystačilo. Stačilo jen dodneška pořádně programovat, nepoužívat nesmysly jako třeba GUI a podobný bloatware, a měli bychom pořádné a poctivé programy! Všechno, co se od té doby vytvořilo, jsou jen ústupky lamám, neumětelům a klikačům!
  8. Ten, kdo nerozumí počítačům, by je neměl používat. Ne, líp: Nesměl! Mělo by se na to dohlídnout! Za volant auta si taky můžeš sednout jen s řidičákem!
  9. Nové technologie? Jen recyklace starých myšlenek, pro nás to je obnošená flanelová košile, my víme, že to jsou jen bubliny, co splasknou.
 10. A nejhorší jsou ti různí příživníci, co si vymysleli paobory a pseudopostupy, jako UX a Použitelnost. Ti jen dělají úplně zbytečné analýzy a klapou hubou o tom, jak by to mělo být, a přitom nerozumí vůbec ničemu, jen kecají. Bublina, která splaskne.

## 4. Internet

  1. Sociální sítě jsou Zlo (kromě toho, že jsou bublina), a jejich symbolem je Facebook.
  2. Facebook vytvořili CIA, Mossad, NSA a židozednáři, aby mohli ovládat lidi a aby o nich všechno věděli.
  3. Není jasné, proč chtějí o všech všechno vědět, ale je jasné, že to souvisí se světovládou, takže je logické, že to dělat musí!
  4. Web zažil svůj vrchol v roce 1998, od té doby se to jen zhoršuje. Navíc všichni neustále do prohlížečů přidávají další špehovací nástroje, které všechno zpomalují. Je to jasný: Sítě jsou tisíckrát rychlejší, ale stránka se načítá furt stejně pomalu! To přeci každý musí vidět!
  5. A co nezpomalí špehovací nástroje, to zabije reklama! (Která je samosebou zlo, protože je to PR; navíc je nepotřebná, viz dál.)
  6. Cloudy jsou jen další bublina, navíc jsou pod přímým dohledem tajných služeb a policie, aby vám mohli krást vaše data a fotky z dovolených.
  7. My, tedy všichni rozumní, se tomu bráníme tím, že používáme šifrování a nevládní nezávislé operační systémy. Bez těchto pomůcek je používání internetu rovno procházce po minovém poli v noci v lesíku za Hlavákem v období kyselých dešťů.
  8. Pokud máte Debian, Tor nebo cokoli jiného, tak vás všechny tajné služby, vlády a další organizace intenzivně monitorují, aby vás zastrašili, protože jste pro ně nebezpeční, ánžto jste se Vzepřeli Systému. _(\*\\*\*Klus mode detected\*\**)_

## 5. Práce

  1. Humanitní obory jsou zlo, vymyšlené vládami, tajnými službami a Evropskou unií, a jejich účelem je udělat z hlupáků lidi s titulama, aby snížili vážnost titulů z technických oborů.
  2. Technické obory jsou jediné rozumné, užitečné a pochopitelné obory studia. Ještě trochu medicína, fyzika, matika a biologie. Ale upřímně &#8211; zkoumat mouchy, to není zas tak užitečné&#8230;
  3. Byli bychom na špičce, kdyby se do čela firem nedostávali neschopní. Nejrůznější ti managoři a podobní, co sami nic nedělají a neumí, tak to řídí. Bez výjimky.
  4. Neschopní managoři k sobě berou absolventy humanitních oborů, kteří ničemu nerozumí, všechno jen okecávají a mají hubu plnou amerických pozitivních frází, namísto toho, aby vzali opravdového odborníka a nechali si od něj poradit. Bez výjimky.
  5. Opravdový odborník se pozná podle toho, že dělá tu opravdovou odbornou práci. Nikdy by se nesnížil k tomu, aby něco řídil. Samozřejmě že **ví**, jak by to řídil, ale má na práci něco jiného. On totiž musí _pracovat_, víme? Na blbosti nemá čas!
  6. Tyhlety startupy nedělají nic. Je to jen další bublina. Bez výjimky.
  7. Mluvit o tom, co jste udělali, je neslušné. Když navíc říkáte, že to je dobré, tak se dopouštíte osobního PR (viz Zlo).
  8. Reklamu potřebují jen uměle nafouknuté bubliny a podobné zbytečnosti. Dobré věci se rozšíří samy, tím, že si o nich lidé řeknou, že jsou dobré. Kdyby každý z nás řekl jednou denně o dobrém programu dalším dvěma lidem a ti každý zase jenom pouhým dvěma lidem, tak za měsíc o tom ví celá planeta! To je přeci jasné, protože to je spočítané, kámo! Matematika, víš?
  9. Pokud pro někoho něco uděláš, tak je neslušné si říct o peníze. Peníze přeci dostáváš v práci!

## 6. Idioti

  1. Ne, nebudeme používat jiné slovo! Viz výše &#8211; pasáž o upřímnosti.
  2. Když někdo něco neví, tak je to proto, že je to idiot! A basta!
  3. Buď má někdo pravdu, nebo ji nemá. A když ji nemá, tak lže. Jiná možnost není. Tomu se říká _logika_. &#8222;Omyl&#8220; je výmluva idiotů, aby si nemuseli přiznat, že jsou idioti.
  4. Věci jsou buď perfektní, nebo chybné. Chyby dělají idioti, co tomu nerozumí. &#8222;Roztržitost&#8220;, &#8222;nepozornost&#8220;, &#8222;neobratnost&#8220; &#8211; to jsou jen výmluvy pro idioty, aby nemuseli přiznat, že jsou idioti!
  5. Manažeři jsou idioti, politici jsou idioti a absolventi humanitních oborů jsou z definice všichni idioti. Navíc neužiteční.

## 7. My

  1. Máme zdravý rozum. Důkazem toho je, že se s námi hádají jen hlupáci a ovce, co skočily na lep propagandě a PR.
  2. Není to neoprávněně silné vyjádření, máme pro to důkaz: Kdo se s námi hádá, tak odporuje zdravému rozumu, tedy to musí být hlupák, zblbnutý propagandou a PR! Q.E.D.
  3. Znalost pravopisu může být bohatě nahrazena znalostí Tolkiena, Star Wars, Star Treku nebo tabulky ASCII. Pravopisné chyby proto nejsou chyby, pokud je děláme my. Když udělá takovou chybu třeba absolvent humanitního oboru, je to idiot.
  4. Máme internet, a tak víme, jak svět funguje! Vy to možná nechápete, ale my to **víme**. Víme, co se děje na Ukrajině (souboj tajných služeb), víme kam zmizelo letadlo (unesly ho tajné služby) a víme i jiné věci.
  5. Coby lidé se zdravým rozumem jsme i mírou věcí. Například naprostou zbytečnost a neužitečnou kravinu poznáme jednoduše: Nepotřebujeme to!
  6. To, co víme, nemá cenu nikomu říkat, protože _my_ to víme a _ostatní_ jsou hlupáci, co to nikdy nepochopí, protože jsou vymytí PR a propagandou.
  7. Díky tomu, že máme zdravý rozum, tak víme, co by se mělo dělat, aby všechno fungovalo. Stačí prostě jen vyházet politiky, navrhnout a spočítat Spravedlivý Systém a uvést ho do provozu. K úspěchu stačí jen jasně daná pravidla, pevná organizace, řád &#8211; _a možná pracovní tábory pro absolventy humanitních oborů_.
  8. My to ale rozhodně nebudeme dělat, na to si najděte někoho jiného, my jsme vysoce kvalifikovaní odborníci, ale na jiný obor, mnohem užitečnější než politika. My vám jen řekneme, jak na to!

_PS: Přišla taková pěkná [žádost](https://twitter.com/mvidner/status/601055511216271360): &#8222;Prosím, očíslujte sútry a verše, ať mohou smrtelníci citovat!&#8220; Rád jsem vyhověl&#8230; Citujte tedy prosím podle čísel, např. &#8222;Jak praví Kámen v 5-6: Startupy jsou jen bublina, která splaskne!&#8220;_