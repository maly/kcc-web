---
id: 1080
title: Krumpáč
date: 2015-04-17T07:00:12+01:00
author: Martin Maly
layout: post
guid: http://kcc.uelectronics.info/?p=1080
permalink: /2015/04/17/krumpac/
xyz_lnap:
  - "1"
categories:
  - Kuřecí
---
Bývaly doby, kdy mi připadalo důležité, jestli má procesor v mém PC takt 3.4 nebo 3.6 GHz. Koukal jsem se na benchmarky a rozhodoval se, jestli ten nebo onen&#8230; Ve skutečnosti, a teď si to zapište za uši, je pravidlo jednoduché: Pokud chcete počítač na normální práci a občasné hraní, tak vám stačí &#8222;standardní čtyřjádro&#8220;, 8 až 16 GB RAM a kombinace SSD + HDD. Rychlosti a cache a podobné věci užijete, pokud jste nerd nebo pokud to máte jako nástavec na penis do diskusí pubertálních odborníků, jinde ne.

Mnohem důležitější se ukazuje třeba mít kvalitní zdroj, kde nejde o to, jestli má dostatečný výkon, ale taky o to, jestli ho dodává tak jak má. Pádů a podivných &#8222;záseků&#8220;, způsobených levným zdrojem, jsem viděl už dost.

No a pokud u počítače trávíte denně pět a více hodin, pokud je to váš pracovní nástroj, tak mi věřte, že mnohem, mnohem víc oceníte kvalitní myš a kvalitní monitor, než procesor rychlejší o 300 MHz. Bohužel, kvalitní myši se skrývají většinou ve škatulce &#8222;herní myši&#8220;. Ale tam ji najdete. Pokud jste zvyklí kupovat si &#8222;úplně vobyčejnou za 99,-&#8220; tak budete asi překvapeni (ceny začínají někde na desetinásobku), ale nemusíte kroutit hlavou. Já vám teď popíšu, co za ty peníze dostanete.

Dostanete za ně myš, která je přiměřeně těžká. To znamená, že vám neuletí při náhodném drcnutí přes půl stolu. Přesné míření kurzorem je mnohem snazší. Na druhou stranu nebudete mít ani pocit, že jste přestěhovali zápěstím dvacet cihel.

Dostanete za ně myš, která je velká. To znamená že nemáte pocit, jako byste ovládali počítač skořápkou od vajíčka. Nebudete držet myš v posledních článcích čtyř prstů a nebudete tak mít celou dobu ruku v křeči. Místo toho se pohodlně opřete o stůl, vaše ruka bude celou vahou ležet na myši (která vám nebude uskakovat, viz výše), a efekt poznáte po prvním dnu.

Vaše nová myš nebude jevit tendenci se rozvrzávat, přestat klikat tak jak má, nebo naopak předvádět kliknutí už ve chvíli, kdy si jen pokládáte prst. Bude přiměřeně tuhá a udělá _klik_ tehdy, když to chcete vy.

Ruku na srdce: **Ta myš je váš pracovní nástroj!** Ona rozhoduje o tom, jestli vás bude bolet zápěstí, ruka, jestli se budete u všeho vztekat, protože se nikdy netrefíte kurzorem napoprvé&#8230; Fakt! Tady nešetřete! Naprosto vážně: Radši oželte kapacitu disku, než pořádnou myš.