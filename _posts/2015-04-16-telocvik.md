---
id: 1027
title: Tělocvik
date: 2015-04-16T07:00:29+01:00
author: Martin Maly
layout: post
guid: https://kcc.misantrop.info/?p=1027
permalink: /2015/04/16/telocvik/
xyz_lnap:
  - "1"
categories:
  - Kuřecí
---
Takový sen jsem měl&#8230;

Byl jsem na střední škole a měli jsme odpolední vyučování. A odpoledne jsme měli tělocvik. Jenže tělocvikář (Jirka Bína, pokud ho někdo znáte) v tom snu zjistil, že nemám cvičební úbor, a tak mi říkal, ať si pro něj skočím domů. A tak já v tom snu šel, v tom snu jsem došel domů, došel jsem do svého pokoje&#8230; a v tu chvíli jsem se probudil, vstal jsem z postele, došel jsem k té skříni, otevřel ji a začal hledat cvičební úbor. Asi deset sekund jsem ho hledal, a pak mi došlo, že jsem už dávno ze školy venku, že nemusím, že fakt nemusím&#8230; Ta úleva&#8230;

Už několikrát se mi zdál sen, který byl zhruba variací na tohle: Je nějaké nařízení, že je potřeba maturitu složit znovu. A tak jsme se sešli, celá třída, po těch dvaceti letech od maturity, seděli jsme ve škole, naše třídní profesorka nám povídala, že teda doufá, že jsme se aspoň učili&#8230; Někteří spolužáci panikaří (&#8222;Jsem úplně dutej! Já už nevypočítám ani dvě neznámé!&#8220; &#8230; &#8222;Tyjo, Ruchovci a Lumírovci, nevím o nich vůbec nic &#8211; dělám teď šéfa oddělení ve vývoji ve Škodovce, tam mě ani nenapadlo se na tohle podívat!&#8220;), já už mám stádium paniky za sebou a říkám si: Tyjo, tak buď to dám, nebo ne, a co, o práci nepřijdu&#8230;

&#8230; a najednou, pomalu, si začínám uvědomovat, že vlastně to je celé absurdní nesmysl, že jsem dospělý, že žádnou maturitu už dělat nemusím, že nemusím dělat znovu střední školu, že se vlastně můžu sebrat a z té učebny odejít a odjet autem do vlastního domu, protože to je jen sen!

Jupí! Jsem rád dospělý, je to fajn. A fakticky bych nechtěl být mladší.

Jen si říkám, jak silný zážitek ta škola musí být, když se to takhle vrací &#8211; a nejen mně, i někteří další mi potvrdili, že se jim takovéhle sny zdají.