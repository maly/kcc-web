---
id: 300
title: Sčítání
date: 2014-10-14T07:00:39+01:00
author: Martin Maly
layout: post
guid: http://kcc.uelectronics.info/?p=300
permalink: /2014/10/14/scitani/
xyz_lnap:
  - "1"
categories:
  - Kuřecí
---
Když nám učitelka v první třídě vyprávěla o sčítání jablek a hrušek, tak někteří kolegové z médií asi chyběli.

Jinak by věděli že jsou věci, co se nesčítají.

Nesčítá se rychlost při popisu následků nárazu dvou protijedoucích aut. Když jedno jede 50 km/h, druhé taky 50 km/h a srazí se, tak to není, jako by narazili do zdi v rychlosti 100 km/h. Není, není, prostě není, i kdyby vám váš zdravý novinářský rozum nebo editor titulků napovídal něco jiného. _(Edit ex post: Hiphop jak býk, fakt jsem netušil, jakej masakr kvůli tomuhle vznikne, takže než se začnete rozčilovat, co je &#8222;přece jasný&#8220;, tak pro zamyšlení: [toto](http://palkovsky.blog.idnes.cz/c/196273/Rychlosti-se-nescitaji.html) a [toto](http://scienceblogs.com/gregladen/2012/10/01/mythbusters-on-head-on-collisions/), plus pěkný bonmot: Ano, bude to jako následky nárazu ve 100km/h, ale rozloží se mezi dvě auta.)_

Stejně tak se nesčítá IQ. Když má jeden blb IQ 75 a druhý IQ 75, tak nemají _dohromady IQ 150_. Je pro to jednoduchý _důkaz komisí_: Když v komisi zasedne pět lidí, každý s IQ 120, funguje komise jako tvor s IQ 80, nikoli IQ 600! Neexistuje totiž nic jako &#8222;hromadné IQ&#8220;. A ne, nejde to ani &#8222;jako že pro zdůraznění efektu&#8220;, protože výsledkem je nesmysl. Pokud máte dva lidi s IQ 75, máte dva slaboduché, a génia z nich neuděláte, ani když napíšete, že &#8222;dohromady mají IQ 150&#8220;. IQ 150 se tam nikde konat nebude, je mi líto!

Stejně tak se nesčítají ani promile. Tři násosky, každý po půl promile, nemají &#8222;dohromady 1,5 promile&#8220;. Jedenapůl promile je člověk na plech. Když napíšete &#8222;jeden a půl promile&#8220;, vytvoříte obraz světa, co neodpovídá realitě. Ti tři dohromady nevyváděli jako jeden s 1,5 promile, ne&#8230; Vyváděli jako tři nametení.

Nesčítají se ani teploty (&#8222;v Praze 15, v Brně 14, tedy na celém území ČR tropických 29&#8220;), ani tlak. Nesčítá se, a to bych podtrhnul, kdyby to nevypadalo jako odkaz, takže to místo podtržení raději ztučním: **Nesčítá se** nic, kde spojení sčítaných jevů nemá stejný efekt jako jeden jev s hodnotou, rovnající se součtu. Je to na vás příliš matematika, já vím, vám vždycky šly spíš ty jazyky, tak to vezmu příkladem:

  * Tři chlapi, každý si dá tři piva &#8211; je to dohromady totéž, jako jeden, co si dal devět piv? Není! Nesčítat.
  * Tři ženy, každá z nich porodila dvě děti &#8211; je to dohromady totéž jako jedna, co porodila šest dětí? Není! Nesčítat.
  * Tři nové dálnice ve třech krajích, každá 50 km &#8211; je to dohromady totéž jako 150 km nové dálnice? Do jisté míry jo, takže sečtěte. (U &#8222;padesáti úseků dálnic, každý po 3 km&#8220; bych váhal)
  * Dvě mince v hodnotě 5 Kč &#8211; je to dohromady jako jedna mice v hodnotě 10? Ano! Klidně sečtěte!
  * Tři chlapi, každý z nich ujde 7 kilometrů za hodinu &#8211; je to dohromady totéž, jako jeden chlap, co jde rychlostí 21 km/h? Ne, krucinál! Nesčítat!

Ne, nesčítat! Nefunguje to ani &#8222;pro lepší představu&#8220;, ani pro upoutání pozornosti. Je to jen pokřivení reality a vytvoření obrazu, neodpovídajícího skutečnosti. Ale jestli je vám to jedno, tak spánembohem sčítejte, co vás napadne.

[<img loading="lazy" class="aligncenter size-medium wp-image-567" src="http://kcc.uelectronics.info/wp-content/uploads/sites/8/2014/12/new_cuyama_math-300x199.jpg" alt="" width="300" height="199" srcset="https://kcc.uelectronics.info/wp-content/uploads/sites/8/2014/12/new_cuyama_math-300x199.jpg 300w, https://kcc.uelectronics.info/wp-content/uploads/sites/8/2014/12/new_cuyama_math.jpg 500w" sizes="(max-width: 300px) 100vw, 300px" />](http://kcc.uelectronics.info/wp-content/uploads/sites/8/2014/12/new_cuyama_math.jpg)